In het jaar 1998 brengt een legende uit de Nederlandse literatuur zijn nieuwste roman uit . Met De Procedure staat de Amsterdammer Harry Mulisch voor een quasi onoverkomelijke opdracht ; een waardige evenknie creëren voor zijn magnum opus De Ontdekking van de Hemel . Tegen ieders verwachting in slaagt de auteur wonderbaarlijk genoeg in zijn opzet . Maar dat heeft niet in het minst te maken met de keuze van de roman . Mulisch snijdt op een jongensachtige toon de kwestie van het artificieel leven aan en volgt met zijn pen het doen en laten van een wetenschapper aan wie de Nobelprijs voor de Wetenschap amper nog kan ontsnappen na zijn schepping van leven uit niets . Voor wetenschappers en deskundigen op het vlak van DNA is De Procedure misschien één grote marteling , maar geen mens zal kunnen ontkennen dat Mulisch met zijn werk een bijzonder actuele snaar raakte . Het avontuurlijke verhaal dat de man ons opdist is immers al lang geen fabeltje meer en het onderzoek naar de ( kunstmatige ) creatie van leven lijkt met de dag een centralere positie in te nemen in onze leefwereld . In de documentaire The Artificial Life scholelt een montage de kijker een hele resem aan wetenschappers voor die op één of andere manier wel verbonden blijken met het onderzoek naar een leven volslagen gecreëerd door de mens . Hun visies , ondervindingen , maar ook ambities zijn echter volslagen verscheiden en uiteenlopend . Sommigen onder hen zouden we met wat goede wil nog kunnen classeren onder de noemer " kunsternaars " of alleszins " project artists " . Chris Langdon is één van hen ; de man stelt zijn leven ten dienste van de nabootsing van biologische processen , zij het wel in volslagen onbiologische omgevingen . Of eenvoudiger gezegd : het ontwerp van machines die een bepaald biologisch aspect van de mens of het dier kunnen veinzen . Niet zonder trots toont de man ons dan ook zijn metalen eend die in staat blijkt een compleet verteringsproces te simuleren zonder ook maar enige behoefte aan eten te hebben ! Maar laten we even wel wezen ; de grote ideologische problemen gaan we niet aantreffen bij observatie van mensen als Chris Langdon . Zijn allesverzwelgende , immer verterende eend mag dan misschien wel een mechanisch huzarenstukje zijn , veel meer dan een spielerei in het verlengde van Win Delvoye's Cloaca kunnen we het ook niet noemen . Veel essentiëler voor de wereld zijn de bezighden van wetenschappers die zich daadwerkelijk focussen op de biologische aspecten van de creatie . Het kunstmatig opwekken van een kiem blijkt immers niet meer een onoverkomelijke kwestie te zijn geworden en daarmee bevinden we ons veel meer in het centrum van de eigenlijke discussie . Wanneer we immers in staat blijken om leven te creëren , al is het maar in de meest primitieve vorm , lijkt de mens zijn status als gecreëerde wel helemaal van zich af te schudden . En dan hebben we het niet over de religieuze problemen die een dergelijke wetenschapper enkele eeuwen linea recta naar de brandstapel zou hebben gestuurd , maar wel degelijk over de filosofische zin van het menselijk leven . Als de mens in het jaar 2006 bij machte blijkt om primaire " wezens " op te wekken , is de kans dan niet reëel dat we enkele millenia verder ook gecompliceerde replica's in het leven kunnen roepen die zichzelf kunnen handhaven ? Op die manier zou de rol van de mens op deze aarde , wat die ook moge zijn , compleet zijn uitgespeeld . Het klinkt allemaal als een scenario van een foute B-film en momenteel is het dat ook , maar een gewaarschuwd man blijft er tot nader order nog steeds twee waard . Gecompliceerder wordt de zaak nog wanneer de inmening van de computers een prominente rol gaat opeisen in het onderzoek naar nieuw leven en de creatie van het zogenaamde " artificiële " leven . Dr. John Henry Holland , verbonden aan de universiteit van Michigan , toont immers met puur mathematische formules de gelijkenis aan met de werking van het menselijk DNA . Zijn opgestelde algoritmes - geordend in strengen sterk gelijkend op die van ons eigen DNA - blijken immers in staat bepaalde delen informatie te delen , te copiëren of te wisselen ; een fenomeen dat onze toenmalige biologie-leerkracht steevast wenste te benoemen als het mirakel van de crossing-over . Leek als we zijn in de materie van eiwitten , genetica en algoritmen , stellen wij ons dan toch echter de vraag of de door professor Holland gecontrueerde algoritmische verschijnselen niet louter en alleen gemaakt zijn net om te gelijken op het menselijk gestel . De kloof tussen een reeks van getallen die inderdaad na programmatie crossing-over lijkt te verrichten en de creatie van leven , lijkt ons toch nog aanzienlijk . Maar we kunnen het actuele probleem niet blijven afdoen als zijnde pure fantastiek . Wanneer bepaalde experten op deze aardbol - de documentaire voert een zekere Brooks op - in staat blijken om robots in het leven roepen die de intelligentie van een jonge mens benaderen , stappen en - godbetert - de wereld zién , moeten we ons toch dringend de vraag beginnen stellen hoe uniek we in feite zijn . Cog , want zo heet het kind van Brooks , beschikt dus in zekere zin over een quasi menselijk verstand , maar - mocht het een troost zijn - leeft natuurlijk niet in de eigenlijke betekenis van het woord . De robot en ook de meeste andere projecten die momenteel lopende zijn staan in feite nog steeds in hun kinderschoenen en zijn in feite stuk voor stuk vereenvoudigde replica's van de mens , die echter één groot perspectief bieden voor de wetenschap : via een omgekeerde wijze leren hoe alle aspecten van de mens nu toch in elkaar zitten . Want laten we vooral niet vergeten dat het lichaam van de mens , en zeg maar de biologie tout court nog geen afgesloten hoofdstuk is dat geen plaats meer laat voor ontdekkingen en revolutie ! Zo is de ontdekking van het DNA er niet eentje die al decennia lang als vanzelfsprekend wordt beschouwd . Mogelijk helpen de pogingen tot creatie van primitief leven ons grote stappen vooruit in wat nog steeds een zoektocht in het duister is : het vatten van de werking van de menselijke biologie . Maar op bepaalde vlakken zitten we natuurlijk al verder dan dat . Met de revolutionaire ontdekking van de stamcellen , heeft de mens alweer een enorme stap vooruit gezet in de richting van het beheersen en controleren van het leven . Deze stamcellen , aanwezig in ieders lichaam , bleken immers in staat om zich om te vormen tot eender welke cel wanneer dit noodzakelijk wordt . Medici zijn op die manier dus de strijd aan het winnen tegen tot voor kort onoverkomelijke ziektes en - zo schijnt - zou met heuse organen uit die stamcellen kunnen tevoorschijn halen . Laten we er wel even de nadruk op vestigen dat we daarmee nog steeds geen mens hebben geschapen . Is het stamcelonderzoek volslagen heidens , onethisch en onnatuurlijk ? Laat het Vaticaan maar oordelen over de eerste twee , maar onnatuurlijk is het zeker . De vraag is alleen of dat een slechte zaak is . Geen hond die immers klaagt over de onnatuurlijkheid van zijn jaarlijkse griepvaccin , of kermend naar de hemel wijst bij de al even onnatuurlijke genezing van kankergezwellen . Als primitief sterven bij de eerste de beste ziekte natuurlijk is , ja dan is de evolutie van de geneeskunde meer dan ooit onnatuurlijk ! Kwestie van alles een beetje in de juiste perspectieven te zien ... Een zekere Farmer , fysicus en eveneens bijzonder actief op alle bovenstaande gebieden , wijst ons echter met nadruk op alle ideologische risico's die de creatie uit het niets van een nieuwe mens met zich teweeg gaat brengen . Daarmee zouden we nog eens grote stappen verder zijn dan de al erg bekritiseerde klonage . We kunnen de man dan ook niet anders dan overschot van gelijk geven . De schok die de creatie van leven door de wereld zou doen gaan , zou immens zijn . Maar momenteel zitten we , hoe groot de progressie van de wetenschappen op dit gebied ook moge zijn , nog steeds in een erg primitieve fase van deze evolutie . Vooraleer we een volwaardig evenbeeld van de mens hebben geschapen , zijn er weer grote tijdperken verstreken . En als dit moment zich ooit aandient , is het de vraag of de evolutie daar zal ophouden . Wanneer de wetenschapper zich even groot heeft getoond als God zelf , de Creatie in zijn eentje heeft kunnen overdoen , wat is dan de volgende stap ? Is er überhaupt nog wel een volgende stap ? Elke stap in het hedendaagse onderzoek naar de creatie van leven is immers gebaseerd op het evenbeeld van de mens ; menselijk IQ , DNA , vertering , zicht , crossing-over , ... Waar zouden we in godsnaam onze inspiratie moeten halen nadat we de creatie van de mens gladjes hebben overgedaan ? Voor één maal lijkt het wijs de problematiek op de lange baan te schuiven en te kijken wat de toekomst ons brengt . Want droomde Prometheus er ook al niet van om groter dan de goden te zijn ? De mens is op zich weinig veranderd , maar met ons gespit naar onze creatie en naar de vraag " wie zijn we nu eigenlijk " wachten er ons nog spannende tijden . 