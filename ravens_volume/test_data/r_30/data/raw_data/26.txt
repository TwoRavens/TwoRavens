Artificial life : Fantasie of Feit ? Zullen computers ooit als mensen kunnen zijn ? Zal jij jouw pc weldra aantreffen in je bed met die van de buren ? Zal Mindy Ordinateur kleine Alex Ordinateur kunnen adopteren als het niet op de ' normale manier ' lukt met Roberto Ordinateur ? En zal die irritante Alpha van de ' Power Rangers ' spoedig trotse vader van drie worden ? De vraag of computers ( en machines in het algemeen ) zich kunnen voortplanten , of - in minder romantische termen - zichzelf kunnen kopiëren , staat centraal in ' Artificial Life ' . Een film over bits , bites en bicentennial men : over de computer en de mens . Aan de hand van simpele , speelgoedachtige constructies wil men aantonen dat machines zich inderdaad kunnen voortplanten , met als resultaat een perfecte replica van het origineel . Professor Penrose zegt dat Darwin's ' Survival of the fittest ' kan worden nagebootst , waardoor de grens tussen echt , natuurlijk leven en artificieel leven ( kunstmatig , gemaakt door de mens , dus ) steeds onduidelijker wordt . Het kunstmatige leven is dan ook gebaseerd op dat van de reeds bestaande , biologische organismen . Nu , om verder te gaan met die ' Survival of the fittest ' : Newman had eerder al bewezen dat machines zichzelf konden voortplanten , maar John Holland , een grote naam in deze bussiness , deed er nog een schepje bovenop . Hij simuleerde de natuurlijke selectie en liet de computers , met behulp van enkele geavanceerde programma's , zelf keuzes maken . Het is zo dat in een pc alles wordt herleid tot cijfercodes ( vergelijkbaar met de DNA-strengen ? ) . Deze kunnen gemakkelijk gerecombineerd worden , et voilà : een nieuw organisme . Op die manier kunnen er dan verschillende generaties ontstaan . In 1987 mocht Los Alamos geleerden van over de hele wereld ontvangen . De reden hiervoor was de befaamde conferentie omtrent artificieel leven . Een ware openbaring in het wereldje : tot dan dachten vele onderzoekers dat ze alleen stonden in hun research . Doch , de interesse voor kunstmatig leven was groter dan verwacht en op deze conferentie werd die interesse alleen maar uitgebreid . Onderzoeker Don Farmer , mede verantwoordelijk voor de organistie van dit evenement , vertelt ons dat men toen heeft gezocht naar een basis voor ' the artificial life ' . Uiteraard hebben de technauten aller landen er rekening mee gehouden dat ze zonder twijfel op veel weerstand zouden stuiten en dat tegenstromigen niet lang zouden uitblijven . Ook zij weten dat de socio-politieke gevolgen weinig anders dan ingrijpend zouden blijken . Wat die belangrijke gevolgen dan juist inhouden , wordt ons echter niet verteld in deze film . Op een gegeven moment zien we toenmalig technologisch hoogstandje Cog ( ' toenmalig ' omdat Cog anno 2006 in allerlei snoezige versies verkrijgbaar is op de speelgoedmarkt ) . Deze mensachtige robot beschikt over de intelligentie van een klein kind . Men heeft zich vooral toegelegd op de ' lagere ' functies van het menselijk organisme : Cog kan bijvoorbeeld eten uitscheiden , ruiken , waarnemen , en meer van dat fraais . Volgens de onderzoekers bestaat het brein van onze robotvriend uit verwerkingselementen , waardoor hij zijn omgeving kan inschatten . Momenteel wordt er druk geëxperimenteerd met de huid van Cog om hem zo in een iets minder mechanisch jasje te steken . Even later legt een zoveelste professor uit hoe de omgang met onze omgeving ons maakt tot wat we zijn . Om te kunnen bestaan moet onze Cog dus in staat zijn om te interageren met de buitenwereld . Een andere geleerde , Stuart Kaufman genaamd , heeft dan weer een andere visie op de hele kwestie : tot hier toe was het belangrijk geweest om het menselijke organisme na te bootsen , een kopie te leveren als het ware . Nu , meneer Kaufman is van mening dat het niet nuttig kan zijn om bestaande genetische codes te repliceren . Men zou zich beter bezig kunnen houden met het creëren van nieuwe codes , om zo de mensheid een handje te helpen . Deze codes zouden dan ook volkomen willekeurig gevormd worden . Wat volgt is een theorie over moleculen : wij mensen beschikken over moleculenstructuren waardoor we kunnen leven en leven geven . De moleculen waarover wij bezitten , zijn echter een fractie van alle mogelijke moleculen die gevormd zouden kunnen worden . Kaufman weigert te geloven dat wij , de mensen , met ons spreekwoordelijke gat in de moleculaire boter zijn gevallen . Volgens hem bestaan er nog andere functionele moleculensoorten , die hetzelfde effect als de onze dragen , of misschien wel andere , nuttige effecten . Hoe dan ook , het brengt het alleenrecht van de biologische organismen op voortplanting en leven , in het gedrang . Natuurlijk wordt er in ' Artificial Life ' nog meer gezegd en onthuld , maar die informatie is zo overbodig of achterhaald dat ik die hier niet vermelden ga . De film zat vol weetjes en feitjes , die ergens wel verbanden toonden met het centrale thema , maar die verbanden waren soms vaag en onuitgewerkt . Tevens kan men het een redelijk ontoegangbaar thema noemen : wie geen voorkennis had van dit onderwerp , moest zijn of haar hersentjes behoorlijke inspanningen laten verrichten . Persoonlijk begreep ik de grote lijnen wel ( ten minste , dat hoop ik : anders zal mijn tekst wel een grove belediging aan het adres van de onderzoekers zijn ) , maar mijn mierenbreintje had toch wel moeite met het begrijpen en verwerken van de details . Wat moeten we ons trouwens voorstellen bij computers en machines die zichzelf voortplanten ? Gaat het hier om een wezenlijke voortplanting van de toestellen ( met andere woorden : je wordt 's morgens wakker en er staan plots twee computers op je bureau ) ? Of gaat het hier om het voortplanten van kleine , onbeduidende bolletjes op een scherm via allerlei ingewikkelde programma's ? Dat wordt hier niet echt duidelijk gemaakt en vele mensen , waartoe ik mezelf ook reken , zouden zich weleens kunnen laten leiden door allerlei populaire films over artificieel leven , waarin cyborgs en dergelijke de dienst uitmaken . Bij het maken van deze film heeft men zich duidelijk gericht op een bepaald doelpubliek , met name professoren , technologen , enzovoort . Wie niet tot deze categorieën behoort , zal van ' Artificial Life ' slechts de helft begrijpen . Bovendien doet de hele prent dan ook nog eens vreselijk ouderwets en achterhaald aan . En dan heb ik het natuurlijk niet over de filmstijl , de kleding , de zogezegd spontane bewegingen , en dergelijke dingen meer ( die doen hier immers niet terzake ) , maar wel over de inhouden van de film zelf . Vele zaken en ontwikkelingen die in deze ' Artificial Life ' zo bejubeld en bewierrookt worden , zijn toch al achterhaald ? Op een gegeven moment , bijvoorbeeld , wordt er uitvoerig gesproken over de mogelijkheid die de robot Cog heeft om zijn hoofd te draaien en gebeurtenissen uit zijn omgeving te volgen . Een ware doorbraak volgens de enthousiaste onderzoeker , maar tegenwoordig echter , is iedereen vertrouwd met de beveiligingscamera's in musea en dergelijke die over een soortgelijke eigenschap beschikken . Niets nieuws onder de zon dus . In al die jaren na deze film moeten er toch nog meer ontdekkingen gedaan zijn ? Een recentere prent had misschien meer aangesproken . Wat betreft het idee dat computers zich kunnen voortplanten : volledig onmogelijk lijkt het niet en volgens mij zouden ze wel eens in hun opzet kunnen slagen . Als de technologie voor het nut van de samenleving wordt gebruikt , zoals Kaufman van plan is , dan kan men het hele onderzoek bezwaarlijk immoreel noemen . Helaas kan men ons niet met zekerheid beloven dat iedereen die aan het onderzoek meewerkt dezelfde goede intenties heeft . ' Artificial Life ' is een film over een maatschappelijk interessante kwestie , maar die wordt helaas op een verkeerde , omslachtige manier aan de man gebracht . Daar komt nog bij dat hij niet erg toegankelijk is voor de niet-technauten onder ons . Die gaan moeten wachten op een ' Artificial Life for Dummies ' . 