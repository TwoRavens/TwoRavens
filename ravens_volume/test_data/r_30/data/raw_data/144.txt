In een poging om de diepere fundamenten van het leven te doorgronden , verdiepen steeds meer wetenschappers zich in de ontelbare toepassingen van de artificiële intelligentie . Deze tak van de wetenschap richt zich in eerste instantie op het creëren van een artefact dat de menselijke intelligentie zo precies mogelijk benadert . Het algemene concept bestaat er dan ook in humane denkpatronen te herleiden tot een geheel van cijfermatige gegevens om op basis hiervan verder onderzoek te verrichten . Dit thema wordt overigens verder uitgediept in de documentaire " Artificial Life " , die ons tevens een beknopt overzicht biedt van de meest recente verwezenlijkingen . Hiertoe behoren onder andere de machines van de geleerde Penrose . Het betreft meer concreet een aantal modellen die perfect in staat zijn zichzelf oneindig te kopiëren . Deze uitvinding veroorzaakte heel wat deining in wetenschappelijke kringen , waar een dergelijk fenomeen tot dan toe onmogelijk werd geacht De nieuwe technieken zouden daarenboven aangewend kunnen worden om processen zoals natuurlijke selectie en mutatie met een aan waarschijnlijk grenzende zekerheid te simuleren . Het belang van deze machines schuilt dus niet meteen in het creëren van replica's op zich . Ze tonen eerder aan dat zogezegd natuurlijke processen met behulp van kunstmatige middelen perfect kunnen worden nagebootst . In het algemeen werken de meeste systemen , waarover tijdens de documentaire sprake was , twee essentiële stappen . Eerst worden de genetisch gegevens , vaak onder de vorm van algoritmen , gekopieerd om in een daaropvolgende opnieuw te worden gecombineerd . Een pionier op het gebied van de artificiële intelligentie vinden we ondermeer terug in de persoon van Chris Langton . Als notoir computerspecialist concentreert hij zich gedurende zijn onderzoek voornamelijk op de evolutieleer . Zo demonstreert hij aan het einde van de documentaire één van zijn zelf ontworpen programma's , dat op een relatief simpele wijze de zelfreproductie van bepaalde structuren weergeeft . Na tal van experimenten bereikt men dan uiteindelijk een fase waarin het feitelijke onderzoek naar de menselijke evolutie kan worden aangevat . Ook een wetenschapper als John Holland beschouwt zelfreproductie als een belangrijk kenmerk van het menselijke leven . De essentie van zijn onderzoeksmethode bestaat er in een computer zelf op zoek te laten gaan naar verschillende oplossingen , iets dat lange tijd onmogelijk werd geacht . Het besef dat de kern van het leven met een aaneenschakeling van algoritmen nagebootst kan worden , sterkt echter het geloof in de artificiële intelligentie . Toch was er een wereldwijd congres nodig om voor eens en altijd de krachten te bundelen . Informatici , fysici en biologen kwamen in het jaar 1980 immers samen om dit relatief nieuwe fenomeen te bespreken . Grote organisator van dit alles was de fysicus Doyne Farmer , die voornamelijk door het leven zal gaan als drijvende kracht achter de chaostheorie . De documentaire bevat ondermeer een kort interview waarin hij zijn visie op het menselijke leven nader verduidelijkt . Hij beschouwt de natuurlijke verschijnselen als het resultaat van een continue reactie tussen elementen die in wezen redelijk eenvoudig zijn . Het zou dus in principe mogelijk moeten zijn een dergelijk proces te simuleren . Het is tevens belangrijk om weten dat er binnen de tak van de artificiële intelligentie nog tal van substromingen bestaan . Daar waar Chris Langton zich in zijn onderzoek voornamelijk richt op de menselijke evolutie , probeert een wetenschapper als Rodney Brooks eerder de praktische uitwerking verder op punt te stellen . Zo verwierf hij heel wat faam met het creëren van een robot die perfect in staat was op de maan te landen . Het ging hier weliswaar om een simulatie , maar het toont alleszins aan dat de mogelijkheden in de robottechnologie immens zijn . Voorts laat hij zijn robots er steeds zo menselijk mogelijk uitzien . Het is daarnaast de bedoeling om in een volgend stadium ook abstractere concepten , zoals de menselijke intelligentie , te simuleren . De vraag is uiteraard wat de menselijke intelligentie dan wel precies inhoudt . Brooks definieert deze voornamelijk als een complexe relatie met de buitenwereld en niet zozeer als een vermogen dat in het individu zelf aanwezig is . Zijn robots zijn dan ook uitgerust met allerhande sensoren die externe signalen kunnen opvangen . De functie van onze zintuigen zou ons dus niet langer van robots onderscheiden . De werking van het brein blijkt daarentegen veel moeilijker te doorgronden . In de documentaire zien we ondermeer hoe Brooks onder de indruk was van het relatief grote intellectuele vermogen van insecten . Ondanks hun beperkte herseninhoud , slagen deze er immers in bepaalde acties uiterst nauwkeurig uit te voeren . Eén van zijn projecten bestaat er dan ook in artificiële insecten te ontwerpen om meer inzicht te krijgen in de werking van het brein . De bioloog Kauffman biedt nog een andere maar daarom zeker niet minder interessante kijk op het menselijke leven . Eén van zijn experimenten bestond er grosso modo in om met behulp van elektriciteit moleculen te creëren die nooit eerder bestaan hebben . De voornaamste conclusie luidt dat dan ook dat hier op aarde slechts een fractie van het aantal mogelijke moleculen aanwezig is . Het kunstmatig creëren van moleculaire structuren zou bovendien een oplossing kunnen bieden voor tal van maatschappelijke problemen . Het ontwikkelen van nieuwe geneesmiddelen is er daar ontegensprekelijk één van . Het toppunt van artificiële intelligentie zou er uiteraard in bestaan dat moleculen vervolgens zichzelf zouden opbouwen . Ook aan de hand van een dergelijk systeem , zou men dan in staat moeten zijn verder inzicht te verwerven in de verschillende organismen op aarde . Deze hoopgevende conclusie vormde tevens het besluit van een al bij al interessante documentaire . Hoewel mijn kennis over de artificiële intelligentie in wezen beperkt is , zal ik in wat volgt mijn mening over deze kwestie beknopt proberen uiteen te zetten . Eerst en vooral lijkt het me een goede zaak dat deze tak van de wetenschap steeds nadrukkelijker op de voorgrond komt . De projecten die in de documentaire aan bod komen , verdienen alleszins een verdere uitwerking . Wel stel ik me persoonlijk enige vragen bij de hoerastemming die rond het onderwerp heerst . Wanneer Brooks immers stelt dat de menselijke intelligentie voornamelijk schuilt in de interactie met anderen , verliest hij naar mijn mening een belangrijk aspect uit het oog . Het vermogen tot individuele reflectie is als menselijk kenmerk minstens even belangrijk en precies daar gaan heel wat zogezegd denkende machines de mist in . Vele robots hebben behoefte aan een duidelijke externe impuls om vervolgens te reageren via stereotiepe gedragingen die ze in hun instellingen hebben meegekregen . Het systeem waarin de machine zelf bijleert , ook wel machine learning genoemd , probeert op deze vaak geformuleerde kritiek een antwoord te bieden . We mogen echter niet de pretentie hebben hiermee alle problemen definitief van de baan te vegen . Zelfs de werking van de menselijke hersenen op zich is op vele gebieden nog steeds een raadsel , waardoor het ook onmogelijk is deze met 100 pr zekerheid te simuleren . Vaak gaat het in mijn ogen om het creëren van schijn . Robots geven vaak de indruk over dezelfde capaciteiten te beschikken als de mens , maar ook niet meer dan dat . Zolang dat niet zal veranderen , lijkt de kans me gering dat er binnen het domein van de artificiële intelligentie revolutionaire resultaten worden geboekt . Men is hoe dan ook op de goede weg door steeds meer belang te hechten aan ' machine learning ' . Zoniet krijgt men als onderzoeksresultaat ook maar enkel wat men van tevoren reeds als instellingen ingegeven heeft . De output biedt in dat geval geen enkele nieuwigheid tegenover de input , waarvan ze enkel een bevestiging is . Dit probleem zal in zekere zin altijd wel blijven bestaan vermits een machine in eerste instantie afhankelijk is van wat men van tevoren heeft ingegeven . Ook het opvangen van externe signalen door middel van sensoren verhelpt dit fenomeen niet helemaal . Ik vraag me dan ook af hoe men precies nieuwe informatie kan bekomen met behulp van computermodellen . Wel is het een feit dat een computer als voordeel biedt dat hij aan een duizelingwekkende snelheid berekeningen kan uitvoeren waar het menselijke brein haast een eeuwigheid voor nodig heeft . Tot slot zou ik ook graag willen weten uit welk jaar de vertoonde documentaire precies dateert . Gezien de snelle evolutie van de wetenschap , lijkt het me niet onwaarschijnlijk dat er sindsdien heel wat vooruitgang geboekt is . Ik hoop dan ook van ganser harte dat mijn scepticisme tegenover de artificiële intelligentie in wetenschappelijke kringen reeds lang achterhaald is ... 