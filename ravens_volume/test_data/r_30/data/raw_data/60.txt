Artificiële intelligentie Von Neumann bewees dat het kon . Computers zouden kunnen fungeren als cellulaire automaten , wat wil zeggen dat ze in staat zouden zijn om zichzelf te reproduceren , net zoals cellen dat kunnen . Organische elementen als deze laatste kunnen onderling combineren en daarna weer splitsen . De vraag hierbij was of dit proces ook bij computers gesimuleerd kon worden . Vooreerst is het misschien noodzakelijk dat enkele termen uitgelegd worden . Wanneer men over ' kunstmatig leven ' spreekt , duidt men op het leven dat door mensen gemaakt wordt , en niet door de natuur op zich . In het domein van het kunstmatige leven tracht men biologische verschijnselen te herscheppen door middel van personal computers , chemicaliën en meer van dat fraais . Hierbij tracht men zoveel mogelijk bestanddelen bij mekaar te brengen in de hoop op die manier het gewenste doel te bereiken . In essentie komt het er op aan om alle mogelijke kenmerken te reduceren tot getallen , waarna twee reeksen van ketens willekeurig gecombineerd worden . De eigenschappen van biologische verschijnselen doen zich namelijk voor als cijferketens . Om deze te reproduceren tracht men ze te kopiëren en opnieuw te combineren . Wanneer zich hierbij moeilijkheden voordoen , raadt John Holland aan om de computer zelf te laten zoeken naar oplossingen voor de problemen in kwestie . De filosofie omtrent het kunstmatige leven gaat als volgt : ' het leven is een spontaan verschijnsel en vereist geen interventie ' . Om de reden dat het een spontaan verschijnsel is , denkt men te moeten vertrekken vanuit de basis . Men wil simpele elementen met elkaar in contact brengen om op die manier leven te verkrijgen dat op een spontane manier is ontstaan . De resultaten die hier het uit voort kunnen komen zijn niet te onderschatten . Men spreekt van een wereldverandering . Een concreet voorbeeld van dit nagebootste leven zijn robotten . Men wil machines zo menselijk mogelijk maken , al is men daar voorzichtig in ; voorlopig hoopt men dat de robot eens zo slim kan worden als een klein kind . Het kopiëren van menselijk leven is echter niet zo kinderlijk . Men worstelt nog steeds met een aantal probleemstellingen , zo vraagt men zich bijvoorbeeld af of enkel de beschrijving van een brein voldoende is om het te simuleren . Wetenschappers die zich bezighouden met de reproductie van het brein zijn van mening dat er in het menselijk systeem geen centrum is waar alle prikkels terecht komen . Volgens hen bestaat zoiets als ' een centraal systeem ' niet . Men tracht dit concreet te bewijzen door insecten na te bouwen en te voorzien van allerlei sensoren die noodzakelijk zijn om de levensfunctie als insect te vervullen . Deze sensoren hebben - volgens hen - betrekking op alle aspecten van het bestaan : zien , horen , voelen etc. Bij het simuleren van het kunstmatige menszijn ligt de complexiteit in de wereld , niet in de mens . Althans , daar zijn de wetenschappers heilig van overtuigd . Om deze reden denkt men een mens te moeten bouwen die kan interageren met de wereld en niet omgekeerd . De mens zou zich dus moeten kunnen aanpassen aan de wereld , kunnen anticiperen op de prikkels die hij krijgt . Kortom , geprikkeld worden en niet zelf prikkels versturen . Hierdoor wordt de moeilijkheid van het probleem aanzienlijk ingeperkt en dient men zich te hoeden voor wishful thinking . Men heeft reeds ontdekt dat men door chemische processen de bouwstenen van levende organismen kan bekomen . Door bepaalde gassen , onder invloed van elektriciteit , te laten reageren met water , kan men de basis van het leven bekomen . Deze verschillende elementen worden gegroepeerd in moleculen ; een volgende stap in de opbouw van organismen . De studie van deze moleculen bracht nog een ander fenomeen aan het licht . Zo blijkt dat de mens , als organisme , niet alle moleculen die er bestaan benut . Er zijn namelijk nog andere moleculen , die mee aan de basis van enig leven kunnen liggen . De vraag is of deze andere ook nuttig zijn . Brengen ze ongekende eigenschappen met zich mee ? Dit verschijnsel zorgt voor een nieuw gebied in de scheikunde . Als het zo is dat moleculen die niet in de bouw van de mens aanwezig zijn , ook levenscheppend kunnen zijn en eventueel voor andere eigenschappen kunnen zorgen , is het dan mogelijk dan men op basis daarvan nieuwe ecosystemen kan vormen ? Persoonlijk lijkt mij de mogelijkheid tot het vormen van nieuwe ecosystemen eerder beangstigend . Men stelt zich op dit moment zelf de vraag wat de mogelijke eigenschappen van die ongekende moleculen zijn . Men heeft bijgevolg ook geen idee van de mogelijke gevaren , denk ik dan . Wie bepaalt of het toegestaan is om leven te creëren op basis van moleculen , waarvan de eigenschappen onbekend zijn ? Bij gunstige resultaten valt het nog af te wachten wat de resultaten op lange termijn zullen zijn . Misschien is mijn kennis op dit gebied dubieus te noemen , maar toch wil ik het voorval ' Dolly ' opvoeren ; het schaap dat men probeerde klonen , maar waarbij menige predolly's voortijdig stierven . Met klonen als een van de toepassingen van het kunstmatige leven wordt de biodiversiteit in de kiem gesmoord en bekomen we haast identieke wezens met hallucinante afwijkingen . Zeker wanneer men bij het opbouwen van onbekende moleculen in het duister tast over de gevolgen ervan , lijkt het mij niet uitgesloten dat men uiteindelijk übercreaturen en untercreaturen ' vervaardigt ' - om het zo lelijk te verwoorden . Een vraag bij de vraag is of dit een goede zaak zou zijn . Voorgaand werden enkel de gevallen opgesomd waarbij de resultaten positief zouden zijn . Maar wat als het fout gaat ? Zoals reeds gezegd zijn de eigenschappen van de ongekende moleculen raadselachtig , ze kunnen dus ofwel positieve ofwel negatieve dingen teweeg brengen . Stel nu dat het tweede geval zich voordoet : de resultaten zijn fataal . Valt het nieuwe ecosysteem dan nog te ontbinden ? Valt het tij dan nog te keren ? Zelfs het vervaardigen van robotten gaat voor mij al ver . Voorlopig probeert men de mens enkel na te bouwen , maar voor je het goed en wel beseft is men bezig met de perfécte mens te creëren . En in een volgend stadium misschien met een creatie die de mens overtreft . Het grote vraagteken dat ik hier bij wil plaatsen : wat is het doel hiervan ? Heeft men het plan om de mens op termijn te vervangen ? Het lijkt een jammerlijke tendens te worden om te streven naar eenvormigheid . Individuen lijken perfect inwisselbaar te worden . Zelf spreekt men van een wereldverandering . Of die positief of negatief zal zijn , wordt in het midden gelaten . Naast het feit dat het nabouwen van organismen ruikt naar mogelijk misbruik - wie houdt het in de hand ? Waar zullen we uitkomen ? - heb ik nog een moreel bezwaar aan te voeren . Misschien ligt het aan enige vorm van introvertheid , maar ik heb de wens niet geanalyseerd te worden . Ik zou het zelfs verwonderlijk vinden mocht niet iedereen diezelfde mening toegedaan zijn . Wie wil zich compleet prijsgeven om zich daarna in metaal , bouten , plastiek en andere kunststoffen te laten nabouwen ? Kindjes en hun vriendjes die samen met speelgoedrobotten spelen : leuk , maar kindjes die met hun robotvriendjes spelen , nee dank u . Als conclusie wil ik mijn hoop uitdrukken dat het namaken van mensen een utopie zal blijven . Tot op heden raakt men zelf niet wijs uit sommige aspecten van de mens , hoe wil men dan proberen om deze te reproduceren ? We zijn allen verschillend en het zou geen goede zaak zijn mocht dat veranderen . Inderdaad , ' het leven is een spontaan verschijnsel en vereist geen interventie ' . 