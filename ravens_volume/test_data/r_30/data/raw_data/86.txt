De documentaire die ons op 14 november werd voorgeschoteld behandelde het thema " Artificiëel leven " . Deze term was mij reeds bekend dankzij talloze b-films , vele stripverhalen en stationsromannetjes . Het was voor mij dan ook een schok op te merken dat in het onderzoek naar artificieel leven veel vooruitgang geboekt werd , en dat dit domein door de wetenschap ernstiger genomen werd , dan ik verwachtte . Ikzelf ben geen wetenschapper , en de vele technische uitleg stuitte dan ook al te vaak op onbegrip en ongelovig hoofdgeschud . Mijn poging om de inhoud van de documentaire weer te geven zal dan ook onvolledig en waarschijnlijk onjuist zijn . De film begint met de stelling van ene Neumann : " is de mens in staat modellen te ontwerpen die zichzelf door toevoeging kunnen reproduceren ? " Een schijnbaar simplistisch in elkaar haken , en terug uit elkaar halen van blokken moet deze stelling bevestigen . De volgende stap is het vervangen van de blokken door de computer . " Kunnen er programma's ontworpen worden die evolutie en reproductie nabootsen ? " , luidt nu de stelling . Hiermee zitten we in het vaarwater van de studie over artificieel leven , die zich afvraagt of de mens biologische verschijnselen kan herscheppen zonder gebruik te maken van biologische middelen . Het geheim hiertoe lijkt de reductie van relevante kenmerken tot cijfers die voor computers begrijpbaar zijn . In Los Alamos werd een eerste conferentie over artificieel leven georganiseerd , die meer dan honderd vijftig geleerden samenbracht . Deze conferentie was een een belangrijke stap in de ontwikkeling van het studiedomein , aangezien zij gelijkgezinden met elkaar in contact bracht en hen duidelijk maakte dat zij niet alleen stonden in hun onderzoek naar articifieel leven . Dit voelde echter lang zo aan , getuigde een geleerde voor de camera , het bestuderen van artificieel leven was lange tijd een taboe en zij die het onderzoek verrichtten waren in de ogen van velen dwaze fantasten . Ondertussen deed Doyne Farmer in Santa Fé onderzoek naar hoe artificieel leven mogelijk zou kunnen zijn . Hij stelde dat het leven een volkomen natuurlijk , spontaan proces is . " Een waarschijnlijkheid " noemde hij het zelf . Hij beschouwde het als één van de grootste uitdagingen van de wetenschap om na te gaan hoe men dit spontane kon nabootsen , hoe men deze waarschijnlijkheid kon forceren . Dat de zoektocht naar artificieel leven veel gezichten kent , wordt in de documentaire duidelijk gemaakt door Brods . Deze excentrieke geleerde heeft zich immers volledig toegespitst op de robotica . Zijn paradepaardje was de humanoïde die naar de naam Cog ' luistert ' . De bouw van de robot , en tegelijk ook van een simulatie van het menselijke zenuwcentrum , creëerde volgens Brod de mogelijkheid het menselijke brein beter te begrijpen . Het zijn echter niet de geluidsprocessoren , de ' handen ' , of de ' huid ' , die Cog zo speciaal maken , maar wel het feit dat hij de eerste robot zou moeten worden wiens intelligentie niet bestaat uit een rekenvermogen , maar uit het vermogen te interageren met de wereld rondom hem . De bouw van een systeem dat dit mogelijk zou maken , was Brods grootste uitdaging . De bovengenoemde lichaamsdelen zouden de robot Cog moeten helpen in de interactie met zijn omgeving . Een laatste hoogtepunt in de film was het moment waarop uit de doeken gedaan werd , hoe men dankzij de studie van artificieel leven de chaostheorie kon onderleggen . Deze theorie weerlegt de bigbangtheorie die stelt dat het heelal , tijd en ruimte door een toevallige explosie ontstaan zijn . In de chaostheorie beweert men daarentegen dat elektriciteit en chemische stoffen volstaan om leven te creëren . Biochemici bewees deze stelling door een kunstmatige omgeving te creëren : in een tank vol chemische stoffen werd elektriciteit losgelaten . De daaropvolgende reactie bewerkstelligde de productie van aminozuren . Deze aminozuren vormen de bouwstenen van DNA , en bijgevolg ook van elke vorm van leven . Wetenschappers concludeerden dat de toevoeging van vreemde chemische stoffen bijgevolg het ontstaan van voor de wetenschap vooralsnog onbekende aminozuren teweeg zou brengen . Zo zouden wetenschappers in staat zijn kunstmatig ( ' artificieel ' ) leven te creëren . Zoals misschien al uit deze beknopte inhoud blijkt , is het een documentaire die niet meteen voor leken bestemd is . Er wordt door de makers uitgegaan van een zekere voorkennis , en de klemtoon ligt duidelijk op het wetenschappelijke aspect van het vraagstuk rond artificieel leven . Dit maakt het voor een letterkundige in wording niet gemakkelijk een oordeel te vellen over de enkele fragmenten die vertoond werden : ik beheers de materie immers niet voldoende . Zoals ik eerder reeds vermeldde , hebben de fragmenten wel een indruk nagelaten . Het was voor mij een verrassing te mogen ervaren dat de robotica meer is dan een lachwekkend thema uit James Bond- en andere popcornfilms . Het was frappant te aanschouwen dat in de jaren zestig reeds met mechanische eenden en andere - zij het uiterst primitieve - artificiële levensvormen werd geëxperimenteerd . De komische noot , die zulk een droog wetenschappelijk betoog in de ogen van een volle aula studenten nodig heeft , kwam dan weer voort uit de geest van de jaren ' 80 , die voortdurend in de film rondwaarde . De lachwekkende brilmonturen , de immense kapsels die een voorliefde voor de groep Queen verraden , de secretaresses met vlotte mantelpakjes , ... het was allemaal aanwezig . Ik miste in de documentaire echter het ethische debat . De fragmenten die ons werden voorgeschoteld , handelden uitsluitend om de louter wetenschappelijke kant van de zaak . Over ethiek werd met geen woord gerept . Doyne Farmer concludeerde voorzichtig dat de sociopolitieke gevolgen van de creatie van artificieel leven " zeer groot zouden kunnen zijn " . Wat deze gevolgen dan concreet zouden inhouden , werd niet vermeld . Nochtans lijkt het mij niet onbelangrijk om hier eens bij stil te staan . Als het creëren van artificieel leven op een dag mogelijk wordt , dit wil zeggen : als de mens op een dag in staat is een wezen te ontwerpen , dat leeft , of zich toch gedraagt als een levend wezen , dat interageert met de omstandigheden waarin hij terechtkomt - zoals Brod beoogt - , dan openen er zich en hele resem perspectieven . Heeft de wetenschap de reikwijdte van deze perspectieven als bestudeerd ? Ik ben ervan overtuigd dat de creatie van artificieel leven heel wat positieve ontwikkelingen teweegbrengen kan , maar is het slechts de naïviteit of onwetendheid van een letterkundige-in-spé die ook een uitgebreidheid aan problemen ziet ? In hoeverre kan de mens zijn eigen creaties in de hand houden ? En belangrijker nog : zet de mens hier geen stap te ver ? Net zoals bij het clonen van dieren , lijkt de mens zich in dit geval de rol van godheid eigen te maken . De vraag die ik mij stel , is of men de doos van Pandora niet open heeft gezet . Misschien stel ik mij deze vraag omdat alle activiteiten met betrekking tot artificieel leven en robotica maar al te vaak in een slecht daglicht gezet zijn door allerhande media . Vele popcornfilms , stripverhalen en goedkope pockets laten hun fantasie immers de vrije loop , en artificieel leven en robotica spreken nu eenmaal tot de verbeelding . Waarschijnlijk uit ik dan ook als kind van mijn tijd en als fervent bioscoopbezoeker mijn terughoudendheid over dit thema . Ikzelf ben te weinig op de hoogte over deze kwestie , en tezeer ingenomen door allerhande fantastische voorstellingen om een gegrond oordeel te kunnen vellen . Desalniettemin heeft deze film me zeker geïntrigeerd . Hij vormde een waardige introductie tot een onderwerp waarvan de studie nog vele voeten in de aarde zal hebben . Ik vond het dan ook boeiend deze documentaire te kunnen aanschouwen . 