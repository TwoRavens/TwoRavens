Artificial Life De documentaire ' Artificial Life ' begint waar het voor de hele wetenschap van artificiële intelligentie ook begonnen moet zijn , bij de wetenschapper Von Neumann en diens stellingen omtrent artificieel leven . Von Neumann beschouwt het fenomeen van ' automatic replication ' als een van de vereisten waaraan moet voldaan worden om te kunnen spreken over zulk artificieel leven . Men spreekt van ' automatic replication ' wanneer een machine erin slaagt om zichzelf te kopiëren , a.h.w. zijn eigen nageslacht ter wereld te brengen . Neumanns theorie werd vervolgens in de praktijk omgezet door de Amerikaanse wetenschapper Penrose , die d.m.v. eenvoudige triplex modellen de organische kiemgroei trachtte te simuleren en als resultaat concludeerde dat vele natuurbiologische processen ( zoals natuurlijke selectie en evolutieprocessen ) efficiënt door machines kunnen nagebootst worden . Deze filosofie geldt nog steeds aan het Amerikaanse Santa Fe Institute , waar een heel team wetenschappers zich bezig houdt met het verder uitdiepen van en toepassingen bedenken voor deze artificiële levenstheorie . Het was de Amerikaanse wetenschapper Chris Langton die , door het organiseren van een eerste congres omtrent artificieel leven , het tot dan toe gekke imago van deze wetenschap wist af te schudden en het onderzoeksdomein een flinke duw in de rug gaf . Dit befaamde congres wordt gezien als een van de belangrijkste gebeurtenissen in de geschiedenis van deze nog vrij jonge wetenschap omdat op die dag ook de ' klassieke ' wetenschappers hun ideeën over artificieel leven konden mededelen . Diezelfde Langton definieert artificieel leven als het synthetiseren van biologische verschijnselen in niet-biologische omstandigheden en spreekt in meer symbolische termen over het hercreëren van ' de levenskracht ' van biologische organismen in een niet-biologische setting . Als voorbeeld van gelijkaardig onderzoek in het verleden , verwijst Langton naar Vaucassons kunsteend ; een kunstmatige eend die er niet enkel uitzag als haar levende tegenhanger , maar ook bepaalde van diens biologische processen ( zoals de voedselopname en afvalverwerking ) perfect kon repliceren . De volgende wetenschapper die door de documentaire in de schijnwerpers wordt gezet , is John Holland ; een van de pioniers wat betreft het inzetten van de computer om problemen van allerlei aard op te lossen . Holland erkent dat Von Neumann en zijn theorie rond ' automatic replication ' baanbrekend zijn geweest en legt vervolgens uit hoe hij er zelf in is slaagde om dit proces toe te passen op de computer . Allereerst is het volgens Holland belangrijk om in te zien dat elk probleem fundamenteel herleid kan worden tot een opeenvolging van cijfers ( waarbij elk cijfer een bepaalde waarde representeert ) en dat men door de aaneenvoeging van cijfers complexere cijferketens kan bekomen . Wanneer men vervolgens deze cijferketens met elkaar combineert door elke afzonderlijke keten af te breken en met een andere te verbinden , creëert men een zgn. ' genetisch algoritme ' , dat men oneindig veel keer kan kopiëren en hercombineren . Doyne Farmer , de medeorganisator van het allereerste congres over artificieel leven , neemt vervolgens het betoog over en vangt aan met het opsommen van een aantal elementen die noodzakelijk zijn wanneer men het wil hebben over ' leven ' . Allereerst duidt Farmer op de inherent spontane aard van dit fenomeen ; indien wetenschapstechnologen trouw willen blijven aan dit principe , dienen zij zich er dus van te vergewissen dat er geen sprake mag zijn van ' freak accidents ' of menselijke interventies van welke aard dan ook . Verder vermeldt hij tevens dat leven niets meer is dan het fundamenteel interageren van simpele delen , met weliswaar veel ingewikkeldere sociopolitieke consequenties . De documentaire neemt ons in een volgend deel mee naar het befaamde Massachusetts Institute of Technology ( MIT ) waar we voorgesteld worden aan de technologisch wetenschapper Brooks en diens ' humanoid robot ' , genaamd Cog . De term ' menselijke robot ' lijkt hier goed op zijn plaats , rekening houdende met zowel zijn specifiek technologische kenmerken als de verschillende functies die hij erin slaagt uit te voeren . Zo is het brein waar Cog gebruik van maakt gebaseerd op de neuronanatomie van de menselijk hersenen en is Brooks ' robot in staat om het zien te laten vergezellen van de correcte hoofd - en nekbewegingen . Brooks wijst op het feit dat Cogs hersenen niet aanwezig zijn in de hersenpan van de robot om de aandacht te vestigen op de discrepanties tussen wat er klassiek door wetenschappers wordt geopperd over ons brein en de reële functie ervan . Meer bepaald stelt Brooks dat onze hersenen en zenuwcentrum decentraal van aard zijn , ( zoals dat bijvoorbeeld bij insecten ook het geval is ) in tegenstelling tot wetenschappers die in het verleden steeds hebben gesteld dat er een bepaald hersencentrum aan te duiden valt . Hannibal , een gemechaniseerd insect , wordt dan weer aangehaald als een illustratie van het cruciale belang dat onze omgeving speelt ; zo beschikt Hannibal over niet minder dan zeventien sensoren per poot om zijn omgeving in kaart te brengen en is in zo staat om onmiddellijk te reageren op veranderende omstandigheden . Brooks beschouwt artificieel leven dan ook als de interactie van systeem en wereld , waarbij het systeem over meer dan computationele kennis dient te beschikken om te kunnen navigeren in een uiterst complexe wereld . We verlaten Massachusetts en keren terug naar het Santa Fe Institute , waar Langton ons uitlegt hoe hij door gebruik te maken van een elementair computersysteem erin slaagde om zowel de evolutietheorie te repliceren ( de bits die zichzelf steeds blijven voortplanten sterven uiteindelijk als gevolg van overbevolking ) als een programma te ontwikkelen dat de zwermtheorie illustreert ( met bits die trachten om het ideale klimaat te vinden en dus telkens reageren op wijzigingen in de temperatuur ) . De laatste wetenschapper die aan het woord komt is de theoretisch bioloog Kauffman die een eigen wetenschap genaamd ' de toegepaste moleculaire evolutie ' in het leven riep , waarbij hij ervan uitgaat dat menselijke organismen er nooit zullen in slagen om de immense verscheidenheid aan moleculen te kunnen herbergen , maar dat deze wel artificieel kunnen gecreëerd worden . Hij beschouwt zijn ' toegepaste moleculaire evolutie ' dan ook als de ultieme vorm van artificieel leven aangezien het hier niet gaat om gecomputeriseerde datadragers zoals de bits die door zijn collega Langton gebruikt worden , maar om moleculen , die men kan beschouwen als organische informatiedragers . Indien hij er zou in slagen om zijn theorieën ook daadwerkelijk tot uitvoering te brengen , dan zou dit volgens Kauffman een heel nieuw studiegebied openen dat wetenschappers toe zou laten een alternatieve evolutie in kaart te brengen , dat evenzeer van onschatbare waarde zou zijn voor het beter begrijpen van onze eigen samenleving . Deze documentaire roept bij mij heel wat vragen op ; zo geloof ik bijzonder sterk in het feit dat leven iets is wat niet men kan reduceren tot een reeks van formules en cijfermatige gegevens en begrijp ik niet hoe het creëren van een computerprogramma dat een bepaald biologisch proces reproduceert ook maar in de buurt kan komen van het origineel . Verder had ik het bijzonder moeilijk met de uitgangspositie die de wetenschapper Kauffman hanteert om zijn ' toegepaste moleculaire evolutie ' te verdedigen ; ik begrijp hoegenaamd niet hoe de eenvoudige biologische acties die door deze artificiële moleculen zouden uitgevoerd worden ons zouden kunnen helpen bij het oplossen van de problemen die onze huidige samenleving teisteren . Ik sta echter wel achter pogingen om deze moleculaire technologie te gebruiken in de medische sector , maar zelfs dan slaag ik er niet in om te begrijpen hoe dit alles precies in zijn werk zou gaan en hoe men ooit kan verifiëren of de uiteindelijke moleculenproductie aan de vooropgestelde eisen voldoet . Als afsluitertje zou ik tevens nog willen vermelden dat deze documentaire me ten zeerste intrigeerde en ik geen probleem zie in het verder verfijnen van bepaalde theorieën die men erin naar voren bracht ; maar dat ik voorlopig nog niet bereid ben om ' het leven ' zomaar uit handen te geven . 