Artificiële intelligentie Artificiële intelligentie is misschien wel één van de grootste uitdagingen die de mens zich ooit op de nek heeft gehaald . Voor het eerst zal hij proberen om een replica van zichzelf te bouwen , zonder hierbij de oeroude en miljardenmaal beproefde biologische weg te gebruiken . Deze ideale gedachte houdt de mens al geruime tijd bezig . Het zegt genoeg dat het wetenschappelijk domein een dankbaar onderwerp is geworden van science-fictionfilms en dito strandlectuur . Immers , terwijl de mens gefascineerd is door het idee een soort robot-mens te scheppen , wordt hij tegelijk afgeschrikt door het in hollywoodkringen gebezigde verhaal van de totale ondergang van de mensheid . Gelukkig zijn we zo ver nog niet . Eerste stap in het proces van het creëren van kunstmatige intelligentie is zorgen voor een machine die zich zonder tussenkomst van de wetenschapper , op bepaalde tijdstippen ( afhankelijk van de omstandigheden ) zal kopiëren , zal voortplanten . Op deze fundamentele probleemstelling komt in de jaren '50 het eerste echte antwoord , wanneer von Neumann met zijn experiment de mogelijkheid van kunstmatige intelligentie een duw in de rug geeft . Hij slaagt erin een mechanisme te bouwen dat zichzelf voedt , groeit en uiteindelijk - bij een vastgestelde grens - splitst in twee mechanismen zoals in de beginsituatie . Pas in de jaren tachtig wordt voor het eerst massaal een vervolg geschreven aan de droom van von Neumann . Aan het Santa-Fe-Instituut in de Verenigde Staten van Amerika begint men het mechanische met het biologische te verbinden . Men probeert biologische systemen te sturen en te herscheppen met mechanische middelen . Succesvol resultaat van de denkpiste is de artificiële eend , die ' leeft ' , zonder werkelijk uit organische , biologisch levende , materie te bestaan . Een tweede stap , wanneer de eerste vervuld is geweest , is pogen op kunstmatige wijze impulsen te laten beoordelen en verwerken , en daar desgewenst handelingen aan te koppelen . Een voorbeeld : na de eerste stap hebben we een robot van plastic en ijzerdraad , en enkele kilo's elektronica , maar nu staan we voor de uitdaging om deze robot werkelijk te laten ' nadenken ' . Als hij bijvoorbeeld ' voelt ' dat het koud is ( natuurlijk doormiddel van een sensor ) , kan hij hieraan een reactie koppelen om de warmte in zijn omgeving te verhogen . Hetzelfde geldt voor de problematiek van zelfrijdende auto's , een droom die al sinds de jaren vijftig de auto-industrie beheerst . De auto moet zelf anticiperen op wat te gebeuren staat , bijvoorbeeld een hindernis ontwijken , versnellen of vertragen . Dit ' zelf anticiperen ' , en reageren op wat ' waargenomen wordt ' , zijn de problemen waar deze tak van de exacte wetenschap nu voor staat . De droom van de mens - zijn evenbeeld uit ijzer en elektrische bedrading creëren - , die zoals gezegd in vele verhalen en films wordt opgevoerd , is natuurlijk niet compleet zonder de gelijkenis met de mens na te streven . Terwijl veel van de robots enkel op functie gericht zijn , doet de wetenschapper Robert Brooks werkelijk zijn uiterste best om een robot naar het evenbeeld van de mens te bouwen . Cog , het geesteskind van Brooks , beschikt over een stel ' hersenen ' , in feite een computer die de neurologische processen van onze hersenen zo nauwkeurig mogelijk nabootst . Barrière in dit onderzoek is niet alleen dat de kennis over onze hersenen in feite nog niet zo ver reikt , maar ook dat het neurologische proces dat in onze hersenen plaatsvindt werkelijk nog erg ingewikkeld is om met de middelen van vandaag de dag op grote schaal na te bootsen . Voorlopig bereikt Cog de intelligentie van een klein kind . Toch kampt ook Brooks met de vereisten van de tweede stap . Cog moet leren te reageren op zijn omgeving , moet leren dingen tegelijk te doen , moet leren zijn reactie te nuanceren naarmate de omstandigheden veranderen , en is dus nog verre van perfect . Ook op het vlak van de zintuigen is verbetering nodig . Onze huid , die overal vol zit met zenuwen en ons zo van een gevoel voorziet , is erg moeilijk na te bootsen . Duizenden sensoren plaatsen is de enige redelijke manier , maar is ze ook haalbaar ? Uiteindelijk doel is dus dat Cog kan interageren met de wereld zoals wij mensen dat doen , maar om deze resultaten te zien hebben we zeker nog enkele jaren nodig . Dat de nieuwe technieken die de wetenschap bedenkt niet enkel nuttig zijn voor het kopiëren of benaderen van de mens , wordt door S. Kaufmann in de praktijk gebracht . Hij slaagt erin willekeurige DNA-ketens te doen omslaan in RNA-ketens . Op deze manier zullen binnen afzienbare tijd - als alles goed loopt - nieuwe eiwitten worden geproduceerd , die op hun beurt hun nut voor de mensheid kunnen bewijzen , hetzij in voeding , hetzij in de medische werld , hetzij ergens anders . Dit soort bescheiden denkpistes is voorlopig de enige levensvatbare tak van de kunstmatige intelligentie . De robots zijn immers computers , computersimulaties , terwijl in deze tak werkelijk wordt gespeeld met moleculaire processen , dingen die de mens echt aanbelangen . De moleculen kunnen in proefbuis worden geplaatst , en zullen zich hierin verder ontplooien tot microbiotopen . Door ze te laten communiceren met andere gemeenschappen , krijgt de wetenschap niet enkel inzicht in de evolutie maar ook in het bestaan van co-evolutie , zoals we dat terugvinden in bvb de symbiose tussen planten en mensen . Ondanks de met grote trom aangekondigde vooruitgang op dit vlak , denk ik toch dat voorzichtigheid geboden is . Zoals in alle takken van de wetenschap die zich met de mens en de ' schepping ' bezighouden ( ik denk hier aan klonen een aanverwante ) , blijkt dat het volk en de regeringen steeds enigszins op hun hoede zijn . En terecht . Knoeien met ' de schepping ' , knoeien met wat gegeven is , knoeien met leven , heeft het iemand ooit goed gedaan ? Stel , mezn bereikt ooit de quasi-perfectie in de robotica en men kan een robot produceren die de gelijke is van de mens , wat houdt deze dan tegen om zich via een leerproces ( dat sowieso moet voorzien zijn in zijn programmering ) moeiteloos boven het niveau van de mens te verheffen ? Voor we het weten worden we voorbijgelopen door onze eigen creaties , die op de koop toe nog eens over de mogelijkheid beschikken zich voort te planten , en - als dit niet het geval zou zijn - via hun ontwikkeld ' brein ' , dat het gelijke is van dat van de mens , uiteindelijk simpelweg een replica van zichzelf te creëren . Dit zijn natuurlijk klassieke angstbeelden , die veelvuldig voorkomen in sceptische literatuur en op sensatie beluste entertainmentmilieus , maar als we de theoretische denklijn doortrekken , is dit onvermijdelijk . Een duidelijk voorbeeld : De mens bouwt een robot naar zijn eigen evenbeeld , dit impliceert dat de robot minstens zo slim is ( zij het na enkele generaties ) als de mens . De robot kan zich voortplanten , en zal dus in geen tijd een aanzienlijk deel van de beschaving innemen . Dit roept bij mij beelden op van de industriële revolutie , toen de werknemers in blinde woede de machines vernielden omdat zij hun plaats innamen . Hetzelfde voorzie ik voor een robotica die een te hoge vlucht neemt : zij zal telkens worden afgetopt door een woedende , maar moreel en ethisch geïnspireerde massa . Dat kunstmatige intelligentie op andere , minder ambitieuze , vlakken den het kopiëren van de mens van nut kan zijn staat buiten kijf . Een koffiezetapparaat dat ' aanvoelt ' hoe straf je koffie moet zijn is geweldig . Een huis dat zelf het licht aandoet waar het de bewoners ' voelt ' lopen is leuk . Een auto die zelf rijdt is prettig , maar de vraag rijst of we hier wel klaar voor zijn . Ik zeg : laat ons eerst het stadium van mislukkingen doorlopen , laat ons rustig kijken of de robots die dozen moeten vouwen naar behoren werken , voor we ons eigen leven in de handen van die creatie leggen . 