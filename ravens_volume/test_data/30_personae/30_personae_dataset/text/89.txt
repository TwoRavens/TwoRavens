Film : Artificiële intelligentie Op een dinsdagochtend krijgt een groep studenten een film over artificiële intelligentie voorgeschoteld . Velen onder hen weten niet zo goed wat ze zich bij dat begrip moeten voorstellen . Wanneer iedereen uitgepraat is , de juiste instellingen aan de filminstallatie gebeurd zijn en de lichten gedimd zijn kan het spektakel beginnen . Een ietwat oud aandoende documentaire gaat van start . Wanneer schuivende blokjes die moleculen en dat soort monsters moeten voorstellen over het scherm vliegen , schieten enkelen al in paniek : hoe zal ik over een dergelijk onderwerp een zinnige tekst kunnen schrijven ? Chemie , fysica , biologie en dat soort positieve wetenschappen behoren niet tot mijn gebied ! En dat was ook wat ik dacht . Ik moest me goed concentreren , want tegelijkertijd de beelden volgen én alles noteren was niet meteen evident . De beginvraag die men bij al die bewegende blokjes stelt is de volgende : Kan er een machine gemaakt worden die in staat is zichzelf te reproduceren ? Een eenvoudig trucje met de blokjes wijst dit aan . Als allemaal dezelfde blokjes afzonderlijk naast elkaar bewegen gebeurt er niets . De blokjes haken niet in elkaar . Maar wanneer er een reeds in elkaar gehaakte moederkiem tussen geplaatst wordt , haken alle blokjes wel in elkaar , op dezelfde manier dus als de twee blokjes van die moederkiem . Als men dan die ketting van in elkaar gehaakte blokjes weer reduceert tot allemaal aparte blokjes , valt de ketting uiteen in reproducties van de moederkiem . Dit experiment toont dus in zekere mate aan dat reproductie mogelijk is . Dat is althans wat ik eruit begrepen heb . Na deze inleiding begint de film pas echt : " Artificial life " . Een man op krukken wordt door de camera gevolgd . Even kreeg ik de indruk dat het nu niet meer om een theoretische documentaire zou gaan maar eerder om een verhaal waarin dat kunstmatige leven een rol zou spelen . Maar als snel bleek dat ik het fout had . De man in kwestie bleek een onderzoeker te zijn die ons wat meer uitleg zou geven over het fenomeen van kunstmatig leven . Hij begint met een soort definitie van het begrip te geven : Kunstmatig betekent " gemaakt door de mens , niet door de natuur " . Door de studie van biologische verschijnselen kan men tegenwoordig levensorganismen reproduceren . Eén van de basisprincipes van levende organismen is zelfreproductie . Een zekere Neumann bewees dat een machine zichzelf kan reproduceren , dus het bestaan van kunstmatige zelfreproductie is een feit , als ik het tenminste allemaal goed begrepen heb . Zo probeert men dus biologische verschijnselen kunstmatig na te bootsen . Daarna brengt de documentaire ons naar een laboratorium waar aan autonome robots die zich tot op zekere hoogte als menselijke wezens gedragen , wordt gewerkt . Zo toont een onderzoeker ons de robot " Cock " ( ik heb geen idee van de schrijfwijze van deze naam ) . Deze machine heeft ongeveer het intelligentieniveau van een klein kind . " Cock " heeft dus een soort van menselijk , kunstmatig brein . Verder beschikt hij ook nog over een visueel systeem en andere menselijke systemen . Men probeert bij het maken van deze robot om de niet te ingewikkelde systemen van het menselijke leven na te bouwen . Om een dergelijk project te kunnen verwezenlijken is inzicht in het menselijk brein dan ook een absolute noodzaak voor de onderzoekers . Om een beter inzicht te krijgen in bepaalde systemen bestuderen zij ook insecten . Zo bouwden ze enkele kunstmatige insecten die er best wel grappig uitzagen . Dat het insect er grappig uitzag vonden blijkbaar de meesten , want bij het eerste beeld van het beest en zijn baasje weerklonk door de aula een gegiebel en geroezemoes . Maar de theoretische uitleg gaat zonder pardon verder . Geen tijd voor wat humor . Men legt ons vervolgens uit dat insecten over een decentraal zenuwstelsel bezitten . Dit wil bijvoorbeeld zeggen dat wanneer een insect " wandelt " ( zegt men zoiets van insecten ? ) en een obstakel tegenkomt , de sensoren op de voorste poten een signaal zullen doorgeven aan de achterste poten . De achterste poten houden dan ook halt en er kan voor het obstakel geweken worden . Men wijst dan ook op het belang van voelsensoren . Het is heel belangrijk dat de buitenwereld goed aangevoeld wordt . De complexiteit zit immers in de wereld , niet in de mens of het dier . Wanneer men dus kunstmatig leven probeert te creëren is het belangrijk systemen te creëren die met de wereld kunnen interageren . Om die reden wordt de robot ook van een " huid " voorzien . Allerlei voelsensoren voor verschillende bestaansfuncties worden op de machine geplakt . Na meer als een half uur van uiterste concentratie schieten er kleurige , hevig bewegende figuren over het scherm . Een onderzoeker toont ongelooflijk trots hoe ook hier weer bewezen wordt dat een machine kopies van zichzelf kan maken . In het begin zien we een soort van lus met daarin bewegende elementen . Het rechte uiteinde vormt uiteindelijk zelf ook een lus met een nieuw recht uiteinde dat op zijn beurt weer een volgende lus zal creëren enzovoort enzovoort . Op de duur is heel het scherm bezaaid met dezelfde , zich voortplantende elementen totdat het scherm " overbevolkt " raakt . Deze eenvoudige voorstelling toont op een kunstmatige manier een karakteristiek aspect van het leven , namelijk het vermogen tot voortplanting . Daarna krijgen we een uitleg van weer een andere wetenschapper . Zijn uitleg over moleculen gaat een beetje aan me voorbij maar wat ik er vooral van heb begrepen is het volgende : Het is mogelijk totaal nieuwe moleculen te bouwen . Hij stelt dat het leven nog maar een fractie van alle mogelijke moleculen heeft gebruikt . Wie weet wat kunnen ze in de loop van de jaren nog bereiken met al die verschillende moleculen ? Als men moleculen zou kunnen vormen die op elkaar kunnen reageren zou dat een nieuwe evolutie betekenen . Want het is een feit dat in de wereld allerlei verschillende organismen samen leven en samen evolueren . Daarom is het dus belangrijk voor onderzoekers om niet alleen de moleculen , maar ook de mens en de samenleving te begrijpen . Deze documentaire dateert volgens mij al van enkele jaren geleden . De onderzoeken die erin naar voor worden gebracht zijn bewonderenswaardig , maar ik denk dat als men nu , anno 2006 , een zelfde soort documentaire zou maken , we al heel wat andere dingen te zien zouden krijgen . In deze film werd ergens gezegd dat het onderzoek naar kunstmatige intelligentie heel wat socio-politieke consequenties kan hebben en dat de wereld aanzienlijk zou kunnen veranderen . Daar geloof ik ergens wel in . Ik weet niet juist hoe ver men op dit moment al staat met de artificiële intelligentie maar ik geloof wel dat men ooit ( als het dus nog niet bijna zo ver is ) in staat zal zijn autonoom denkende robots , met een bijna menselijk brein , te produceren . Ik hoorde zelfs al ooit zeggen , maar dat lijkt me persoonlijk wel vrij ver gaan , dat de mens ooit in staat zal zijn machines te produceren die op den duur onze eigen ondergang zouden kunnen betekenen . Je weet natuurlijk maar nooit ! De wetenschap kan tegenwoordig meer en meer en wie weet zullen vernuftige machines ons ooit overtreffen qua intelligentie . Maar ik denk toch dat de mens het allemaal nog wel onder controle zal kunnen houden . Zo niet , dan leven we misschien binnen x-aantal jaar samen met robots . Er zijn zelfs nu al mensen die met een robot samenleven : er bestaan elektronische huisdieren , vernuftige robots die een beetje te vergelijken zijn met de insecten die in de film voorkwamen , maar dan geavanceerder . Hoe het ook zij , ik zie het niet meteen zitten om later een kunstmatig dier in huis te nemen of om een robot als collega te hebben . Ik vind het knap wat de wetenschap allemaal kan bereiken , maar het mag niet te ver gaan . De uitvindingen moeten voor nuttige doeleinden gebruikt kunnen worden . Ik zal alleszins altijd de natuur boven het kunstmatige verkiezen ! 