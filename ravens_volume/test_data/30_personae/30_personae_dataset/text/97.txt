Artificieel leven , daar zijn de wetenschappers in deze documentaire allemaal naar op zoek . Voor velen onder hen betekent dit hetzelfde als een machine die zichzelf kan kopiëren , reproduceren - om het met een minder " mechanistisch " woord te zeggen . Een creatie die zich kan voorplanten als een echt levend wezen . Creatie , want de eigenlijke definitie van artificieel leven is dat de mens het creëert , niet de natuur . De wetenschap wil komen tot iets dat zich gedraagt als een biologisch organisme , filosofischer verwoord : de levensessentie vatten , en dit meestal met machine , computer of wiskunde . Een zeer interessant en complex streefdoel . De documentaire begint niettemin met een nogal kneuterig experiment : het eerste experiment van Neumann . Het tweede is inderdaad intrigerend , daar zeg ik niks van , maar het andere is een mooie illustratie van de platitude " ze bewijzen wat ze willen bewijzen " . Schuitvormige voorwerpen worden naast elkaar geplaatst en er wordt energie toegevoegd , zijnde beweging . Er gebeurt niks , de schuitjes schuifelen wat heen en weer en daar blijft het bij . Wanneer er nu twee tussen worden geplaatst die in elkaar geklikt zijn , dus een geheel vormen , en er weer energie wordt toegevoegd , schuiven de andere , wonder , o wonder , ook in elkaar en vormt er zich een ketting van deze voorwerpen . Het kleinste kind echter kan zien dat de reden hiervan is dat het koppel schuitjes naar beneden klikt door z'n eigen zwaarte . Daarom kan een derde voorwerp zich toevoegen waar dit de eerste keer niet mogelijk was doordat alle schuitjes in een horizontale positie waren en bleven . Het koppel beweegt immers natuurlijk veel sterker , wipplankgewijs , bij de toegevoegde beweging . Dat er zich een ketting vormt , is een gevolg van de eigenheid van het schuitjesduo , de vorm , de hoedanigheid , het is geen reproduceren van zichzelf ! Ik geef toe , ik ben geen fysicus , maar het is toch te gek voor woorden hier meer in te zien ? Voordat de queeste naar leven en intelligentie technischer wordt , volgt er eerst nog een klein uitstapje naar de geschiedenis . De mens is immers al honderden jaren bezig met artificieel leven . Zo is er de befaamde kunsteend van Jacques de Vaucanson die zelfstandig bewoog , at en dus ook uitwerpselen produceerde , en loste uiteraard . Een cruciaal moment in de zoektocht was de informaticaontwikkeling midden jaren zestig : men leerde computers zelfstandig zoeken , deductief denken . Zo konden de beginselen kruising en selectie uit de evolutieleer het speuren naar artificieel leven dienen . Bijna even belangrijk was Von Neumanns ontdekking : iedereen dacht dat een computer zichzelf niet kon kopiëren , maar hij bewees het tegendeel . Dit was het eerste eigenlijke artificiële leven , iets gemaakt door de mens dat aan zelfreproductie deed , een essentiële eigenschap van het leven . Kenmerken , wat een levend wezen maakt tot wat het is , uitdrukken in getallen blijft evenwel een vreemde zaak . Toch bewandelen vele wetenschappers dit spoor . Hierbij wordt elke eigenschap een bepaalde waarde toegekend , een cijfer met andere woorden , en van deze getallen ketens gemaakt . Dit wordt gezien als het elektronische equivalent van DNA , alle kenmerken liggen er immers in opgeslagen . Deze ketens worden , zoals hierboven al vermeld , gekruist met behulp van een deductieve computer : de getallenreeksen worden in twee gesplitst en verwisselen van staart . Dankzij de omschakeling van inductief naar deductief gebeurt dit ontzettend snel en werd de computer een onmisbaar instrument in het vakgebied . Nochtans werd er aanvankelijk niet veel aangevangen met deze genetische algoritmes . Dit veranderde met het befaamde congres in de jaren tachtig , georganiseerd door Farmer , waar honderd vijftig mensen van over de hele wereld en uit verschillende wetenschapstakken , biologie , informatica , chemie , etc. , op aanwezig waren . Het eigenlijke startschot voor de queeste naar artificieel leven is hier gegeven , sindsdien groeit het vakgebied explosief . De wetenschappers die op het congres afkwamen , waren er allemaal al individueel mee bezig , maar velen hielden hen voor gek . Nu ontstond er echter een collectief en konden ze hun krachten bundelen . Het congres ging bovendien verder dan de pure wetenschappelijke feiten , ze bespraken evenzeer de filosofische kant en zagen zelfs het artistieke van hun wetenschap in , velen roemden het als een nieuwe kunstvorm . Dit was Farmers bedoeling geweest : hij wou het filosofische debat op gang brengen . Leven wordt ofwel gezien als iets dat automatisch optreedt , ofwel als het resultaat van toevalligheden . Vele wetenschappers gaan er van uit dat als ze de juiste elementen samenvoegen , degene die met elkaar in reactie kunnen treden , er leven uit zal voortkomen ... Naast de wijsgerige gedachtewisseling hielden de sociale en politieke consequenties Farmer ook bezig . Artificiële intelligentie kan volgens hem een erg groot effect sorteren , hierbij zouden de Industriële Revolutie en de uitvinding van de boekdrukkunst wel eens in het niet kunnen vallen ... Een klein beetje overdreven lijkt mij , maar al die fantasieën over mensrobots zijn natuurlijk erg spannend en moest de wetenschap daar echt in slagen dan zal minstens de ethische impact immens zijn . Als de mens voor god speelt , kijk maar naar de kloonkwestie , zijn de meningen altijd verdeeld en scherp tegengesteld . Al sinds de eerste dagen bestaat deze wetenschapstak uit vele stromingen en gezichten . Zo is er Brooks en zijn hele ploeg wetenschappers , zij hebben een autonome robot gebouwd die ze de hoofdrol geven in een maanlandingsimulatie . Om een ruimtereis voor te wenden werd de robot vier dagen opgesloten zonder enig contact met de buitenwereld . De documentaire was erbij toen de robot zou landen . De wetenschappers waren slechts gesubsidieerd voor één poging dus de spanning was groot ... Maar jawel , hoor , toen de maanlander zogezegd ter bestemming kwam , trapte de robot zijn gevangenis open en verscheen . Gejuich barstte los , de ontlading was enorm . Wat is hier echter bewezen ? Dat dit een autonome robot is ? Dat hij zelf beslissingen maakt ? Hij is toch wel geprogrammeerd om eruit te komen ! Dat hij geloofde dat het een echte maanlanding was , is dat het punt ? Met andere woorden , het nut ontgaat mij hiervan , en daar werd in de film ook niet over gerept . Dat de mens elektronische speeltjes kan maken is toch al langer geweten ? Een robot waar wel een groots idee achter schuilt is Cog . Dit moet een mensachtige robot worden met de intelligentie van een klein kind . Aan het brein , dat geen deel is van de robot , maar een machine op zich , helemaal los van Cog , wordt nog naarstig gewerkt . Het bootst de neuro-anatomie van de mens na , het is immers niet zo simpel een robot wijs te maken dat als hij een voorwerp volgt met zijn oog , hij zijn nek mee moet draaien . De wetenschappers moeten dus in Cogs hersenen alle verschillende lichaamsdelen met elkaar in verbinding plaatsten , een goede ooghandcoördinatie opbouwen is nog maar een eerste stap ... Oude robots legden misschien een meter in een kwartier af , een insect echter , een wezentje met veel minder capaciteit , legt een meter per seconde af ! De wetenschappers van Cog zijn dan ook begonnen met insecten bouwen , ze gaven de beestjes per poot zeventien sensoren en de poten stonden rechtstreeks in verbinding met elkaar om de bewegingen te organiseren . Op deze manier probeerden ze het decentraal zenuwstelsel van een insect zo dicht mogelijk te benaderen . De hypothese waar deze wetenschappers van uitgaan , eens niet gebaseerd op de wiskunde , is immers dat de wisselwerking met de buitenwereld maakt wie we zijn , de complexiteit is in de wereld en niet in de mens , niet in het levende wezen . Net als een mier die op zijn tocht obstakels vermijdt en er rond loopt : de moeilijkheden bevinden zich in de omgeving en de mier past zich aan . Daarom is de huid van Cog ontzettend belangrijk en wordt er aan de keuze van het materiaal veel zorg besteed : een goed ontwikkelde tastzin is noodzakelijk om een maximum aan contact met de buitenwereld te hebben . Hier wordt echt complex leven gemaakt . Deze wetenschappers zijn bovendien niet geïnteresseerd in evolutie , ze zijn enkel engineers en er ook van overtuigd dat het niet goed is om onmiddellijk het evolutieproces te proberen vatten in artificieel leven . Eerst willen ze een mens , voor zover we weten het ingewikkeldste wezen , proberen maken . Hiertegenover staat Langton , die wel het proces van de evolutie wil proberen begrijpen en dit met behulp van software . Wat mij , tot hij bij moleculen uitkomt weliswaar , toch weerom enkel een kwestie van programmeren lijkt ... Beide richtingen zeggen niettemin dat ze zo de mens willen begrijpen , Langdon zegt zelfs dat zijn werk belangrijk is om in te zien hoe gemeenschappen samenleven . Hij vertrekt op moleculair niveau om de mensen en de maatschappij te begrijpen . Het klinkt in ieder geval veelbelovend en is zeker een erg interessant en mooi streefdoel ... 