De ochtendcinema van interdisciplinaire linguïstiek Nog niet helemaal wakker werd ons een informatieve documentaire over artificiële intelligentie voorgeschoteld . Mijn nog half slapende vingers en brein deden akelig hun best zoveel mogelijk bruikbare notities neer te pennen . Een tekst van meer dan 1200 woorden is toch al niet niks . Mijn ochtendconcentratie wenst u een aangenaam lezen ... De documentaire opende gepast met een stukje geschiedenis over een zeker heerschap Von Neuman . Onder leken staat de man eerder bekend als " hij die de zichzelf kopiërende machine uitvond " . Persoonlijk lijkt me dit reeds een paradox op zich , maar wie ben ik binnen dit vakgebied ... Von Neuman gebruikt triplex modellen die bij elkaar komen en op een bepaald ogenblik uit zichzelf een nieuwe verdeling aanvatten . Het hele proces deed verdacht veel denken aan organische celdeling en sleurde me prompt weer naar het zesde middelbaar . Plots zat ik terug tussen mijn ex-klasgenoten uit wetenschappen-wiskunde en luisterden we samen naar één of andere Nederlandse stagiair die ons met behulp van kousenparen het proces van mitose en meiose probeerde bij te brengen . De arme stakker , ik krijg nog steeds medelijden als ik eraan terugdenk ... Het rode alarmlichtje in mijn hersenen begon te knipperen : mijn aandacht dwaalde af ! Ik hoorde nog net op tijd dat het Von-Neuman-model nog steeds gebruikt wordt , maar dan naar computersimulaties vertaald . Het stuk film dat - in de beperkte tijd die ons gegeven was - volgde , bestond uit een aaneenschakeling van wetenschappelijk onderlegde mannen die ons met hun grensverleggende verhalen kwam onderhouden . Chris Layton , een computerwetenschapper , mocht de spits afbijten en legde kort en bondig - zo heb ik het graag - het doel van de hele expeditie uit . De man naar mijn hart vertelde dat ze ene biologisch verschijnsel met niet-biologische zaken wilden nabouwen . Dit zou uiteindelijk vertaald worden naar een computer dat zich als een biologisch organisme gedraagt . Meteen zuchtte ik van opluchting : informatie uit de eerste minuten van de documentaire was reeds goed en wel tot me doorgedrongen . In de achttiende eeuw had men ook al eens een artificiële eend gebouwd : het beest kon eten , wandelen , kwaken en zijn behoefte doen - waarom deed iedereen dan jaren geleden eigenlijk zo lyrisch over de Furby ? Layton sloot af met de woorden : " De mensen dachten dat de artificiële eend van vlees en bloed was " . Ik kreeg meer respect voor de makers van de documentaire ... De volgende wetenschapper in het rijtje was John Holland , verbonden aan de prestigieuze " University of Michigan " . De man herhaalde nog eens kort wat Layton daarvoor ook al had gezegd - kwestie van de niet zo bij de pinken zijnden onder ons niet buiten te sluiten - en vertelde terug over hoe artificieel leven bij Von Neuman begon . Voorheen was er geen geloof in zulke dromen . Dan werd het mechanisme van artificieel leven uitgelegd . Men had besloten het best wel ingewikkelde proces op een extreem gesimplificeerde , doch toegankelijke , manier te verklaren . Alle kenmerken worden gereduceerd tot getallen en aan deze getallen wordt nadien een waarde toegekend . Lachend vertelde de wetenschapsman dat het genetische proces van reproductie en combinatie erg gemakkelijk was voor de computer dankzij genetische algoritmen . Ik snapte de grap niet ... Maar blijkbaar waren genetische algoritmen een schot in de roos , getuige het congres over artificieel leven uit mijn geboortejaar 1987 . Ik stond dus letterlijk en figuurlijk aan de wieg van artificiële intelligentie . Vanaf dan kon de groei beginnen ! Talloze toepassingen schoten uit de grond als paddestoelen . Zo was er de gesimuleerde maanlanding die mij enigszins amateuristisch overkwam , maar dat zal wel aan een fout in mijn receptie liggen . Ook maakten we kennis met de menselijke robot Cog . Een groepje gedreven mensen werkte met hart en ziel aan de robot , je zou bijna niets anders dan menselijkheid verwachten ... Het grote doel dat men met Cog wilde bereiken bestond uit meer inzicht in het menselijk brein te verkrijgen . En hiervoor ging men erg ver : Cog kon zich zelfs aan een huid met sensoren verwachten ! In dezelfde lijn lag Hannibal , het artificiële insect . Elk pootje bezat een reflex waardoor het diertje perfect zijn evenwicht kon behouden , zelfs op bobbelige ondergronden . Erg belangrijk bij de ontwikkeling van Hannibal was het gegeven van decentralisatie : niet alles wordt vanuit de hersenen bestuurd , iets wat we ook terugzien bij de mens . Hetgeen al deze toepassingen en wetenschappers met elkaar gemeen hebben , is een bepaalde opvatting : complexiteit zit in de wereld , niet in de mens . Verduidelijking van deze stelling werd ons met een - naar mijn bescheiden mening behoorlijk geweldige - miermetafoor verschaft . Ik zal deze metafoor voor mijn eigen leukheid nogmaals vertellen . Een kleine mier - in mijn gestoorde fantasie draagt het mierenlijf een mensenhoofd - legt een erg ingewikkelde en moeilijk in te schatten weg door het zand af . Waarom ? Niet uit zichzelf . Neen , het zijn de stoute zandkorrels die de arme mier zo'n moeilijk traject opleggen . Als de zandkorrels er niet waren , zou de kleine mier een veel gemakkelijker en rechtlijniger traject verkozen hebben . Helaas ! Na dit mierenintermezzo mocht Chris Layton nogmaals zijn zegje komen doen . Deze keer vertelde hij een verhaal over de wereld als een blad met hokjes . Binnen deze wereld kan een simpel systeem zichzelf constant voortplanten , tot overbevolking het mechanisme stopzet . Was het omdat de man het zo simpel liet lijken of doordat ik te geïntrigeerd naar de computersimulatie staarde , dat ik niet helemaal mee was . Ik had het gevoel alsof ergens een stap overgeslagen was waardoor de essentie van de hele zaak me ontging . De toepassing met temperatuurmetingen ( groene puntjes in een zwart vlak die aangepast konden worden ) bracht dan ook weinig verheldering . De laatste man van wie we de eer hadden hem op het grote scherm te mogen begroeten - nederig knikte ik dan ook eens met mijn hoofd - was Stuart Kauffman . Hij praatte over de ontdekking van RNA en DNA in de jaren vijftig . Na langdurig onderzoek was men tot de conclusie gekomen dat de eiwitten die de mens bezat onmogelijk de enige functionerende eiwitten kunnen zijn . Om dit verder uit te zoeken , verplaatste men het onderzoek van bits op chips ( computerwetenschappen ) naar moleculen in reactiebuisjes . De toegepaste moleculaire evolutie was geboren ! Via DNA en via RNA kan men willekeurige eiwitten produceren om totaal nieuwe moleculen mee te bouwen waaraan fundamentele functies ( bijvoorbeeld biosensoren ) verbonden kunnen worden . Conclusie van de hele zaak was dat dankzij artificieel leven en intelligentie er een heleboel nieuwe inzichten in onderzoekstakken als scheikunde , biologie etc. kunnen worden ontdekt . Na de speech van meneer Kauffman was ik weer met mijn volle aandacht bij de documentaire . Hoewel het niet meteen de meest gemakkelijke materie betrof , vond ik het razend interessant . Spijtig genoeg werd juist hier de film afgebroken en gingen de lichten terug aan . Plots besefte ik dat ik in een aula van taal- en letterkunde zat en waarschijnlijk nooit grootschalige onderzoeken op het vlak van RNA en moleculen zal uitvoeren . Lang zal ik echter niet rouwen , want een korte stilistische bespreking van de film staat te popelen om neergeschreven te worden ... Persoonlijk vond ik de kwaliteit van de film wat tegenvallen . Soms leek het alsof de film expres met diffuse lens was gefilmd - kwestie van het artistieke gehalte wat te vergroten , hoewel ik er zeker van ben dat dit absoluut niet het geval was . Aan de hand van deze slechte beeldkwaliteit vermoed ik dat de film ergens begin ( eventueel midden ) jaren negentig opgenomen en gemonteerd werd . Ik kan me vergissen , maar dit heeft natuurlijk enkele niet onbelangrijke consequenties . De documentaire is waarschijnlijk niet meer volledig " up to date " . Dit in combinatie met het " laten we alles lekker toegankelijk houden"-idee doorheen bepaalde stukken van de documentaire liet me met gemengde gevoelens achter . Ook de weinig relevante intervallen waarbij we bijvoorbeeld een panoramisch zicht vanuit een rijdende auto voorgeschoteld kregen , benadrukt met een al even relevant streep muziek , kwamen een beetje vreemd bij me over . Al die extra moeite leek me absoluut niet noodzakelijk . De opzet was een wetenschappelijke documentaire , waarom dan iets anders proberen te zijn ? 