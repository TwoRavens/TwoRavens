Bespreking documentaire Artificiële Intelligentie In een ietwat verouderde documentaire krijgen we een aantal ( Amerikaanse ? ) wetenschappers te zien die vertellen over hun zoektocht naar artificieel leven en dus eigenlijk ook naar de fundamenten van leven en intelligentie . Ze hopen ooit zelf een levend organisme te creëren . Anders dan alles wat wij nu het adjectief ' levend ' zouden toekennen , zijn ze op zoek naar leven dat niet door de natuur gemaakt is . In navolging van de computer die in de jaren '60 van de vorige eeuw voor het eerst zelf op zoek ging naar oplossingen voor ingewikkelde problemen , wil het heerschap een machine maken die zichzelf kan reproduceren . ' Een computer kan zelf oplossingen bedenken , nu willen we er eentje die zichzelf ook nog eens kan voortplanten ' , zo lijkt hun adagium te luiden . Dit gaat uiteraard in tegen de heersende ideeën die de mogelijkheid van zelfreproductie ontkennen . Edoch , er blijkt meer interesse voor dergelijke projecten dan verwacht . Steeds meer mensen zijn gebiologeerd door de vraag naar artificiële levensvormen en de eerste conferentie voor ' artificial life ' was dan ook een groot succes . In eerste instantie zien we hoe het probleem op technologisch niveau gereduceerd wordt tot een lijst van nummers . Die vormen ketens en via genetische algoritmes worden ze dan gekopieerd en gekruist . Op die manier ontstaan er op korte tijd verschillende generaties en dit is wat onze wetenschappers willen bewerkstelligen . Uiteindelijk draait het namelijk allemaal om de mens zelf . Als we zelf artificieel leven kunnen beginnen , kunnen we van nabij - en vanaf het prille begin - een evolutie bestuderen die dan zou moeten overeenkomen met de evolutie die de mens tot mens gemaakt heeft : Darwins theorie in de praktijk omgezet . Maar meer dan de evolutietheorie hopen onze wetenschappers ook op een ultiem inzicht in de raadselachtige werking van het menselijk brein . Ene Brooks ontwikkelt autonome robots die zich als levende wezens gedragen en toont ons een gesimuleerde maanreis . Zijn creatuur Cog zou ooit het intelligentieniveau van een klein kind moeten bereiken . Hij ontwerpt ook artificiële insecten om zijn hypotheses uit te testen . Zo beschikken we over een gedecentraliseerd zenuwstelsel en blijken we dus niet over één centraal punt te beschikken waarop alles samenkomt . Ons wezen , wie we zijn , bevindt zich dus niet op één aanwijsbare plaats in ons lichaam . We zien robots met onder andere een huid die net als de onze bedekt is met allerlei sensoren . Hij stelt zijn creaturen op die manier in staat tot aanraken maar ook tot het horen en zien van zichzelf en de wereld . Kortom , er worden sensoren ontwikkeld voor elke bestaansfunctie . Het verbaast dan ook niet dat het de wisselwerking met de wereld rondom ons is , die ons maakt tot wie we zijn . De complexiteit blijkt in de wereld en niet in de mens te zitten . Er passeren nog wat wetenschappers de revue die via hun zoektocht naar artificieel leven eigenlijk blijk geven van hun verwondering over de mens als intelligent wezen en diens interactie met de ons omringende wereld . Stanley Miller maakte in de jaren '50 zelf van DNA en RNA willekeurige strengen die geen kopieën vormden van bestaande proteïnen . Hij wilde dus geen leven klonen maar nieuwe reproducerende chemische systemen maken . Als we naar alle bouwstenen kijken , blijkt dat er op dat vlak nog maar een fractie van de mogelijkheden benut is . Er zijn nog ontelbaar veel combinaties van moleculen die we niet uitgetest hebben . Dit kan een interessant te verkennen terrein zijn in de zoektocht naar de mogelijkheden van de creatie van artificieel leven . Wat nu kan op de computer - bits op chips die op elkaar reageren - kunnen we misschien ooit op parallelle wijze doen met cellen en moleculen . Hieraan wordt een mogelijke nieuwe visie op mens en wereld gekoppeld . We zouden zelf ecosystemen kunnen vormen en , zoals eerder vermeld , een nieuwe evolutie bestuderen . Maar , dit heeft ook ethische consequenties . Mogelijk kunnen wie via de studie van artificieel leven ideeën opdoen over onze maatschappij . Hoe kunnen we gemeenschappen laten samenleven ? Op naar eeuwige wereldvrede ? Dat was een oppervlakkige weergave van het door ons bekeken deel van de documentaire over artificiële intelligentie en nu is het de bedoeling dat ik mijn mening te berde breng . Allereerst lijkt het me een moeilijke - zo niet onmogelijke - opdracht mijn mening te geven over een onderwerp waarin ik niet thuis ben . Niet voor niets beschouw ik mijn korte inhoud van de uitzending als oppervlakkig ; ik heb geen voeling met het onderwerp en zou dus ook niet tot een coherente en diepgaande beschrijving in staat zijn . Toegegeven , de film was niet moeilijk te volgen en het is altijd prettig geconfronteerd te worden met iets nieuws . Over de vorm kan ik natuurlijk ook wel iets zeggen . Op inhoudelijk vlak vind ik enige schroom van mijnentwege echter niet overbodig . Verder heb ik ook enige scrupules tegenover de test die we hebben moeten afleggen . Iedereen is vertrouwd met Jungs termen ' introvert ' en extravert ' en de uitkomst lijkt me dan ook enigszins arbitrair aangezien de invuller op voorhand kan voorspellen wat de invloed van zijn antwoorden op de uiteindelijke score zal zijn . Maar goed , misschien nemen de onderzoekers ons in het ootje en draait dit experiment helemaal niet rond de voorspelling van zogenaamde karaktereigenschappen van auteurs aan de hand van taalkundige kenmerken van hun teksten . Terug naar onze documentaire . Zoals reeds aangestipt vond ik het niet oninteressant . Ik kan het alleen niet laten mij af te vragen in welk jaar alles opgenomen is en hoe men ondertussen geëvolueerd is . Verouderd leek het me alleszins , zeker in het licht van de technologische vooruitgang die onze tijd kenmerkt . Verder was het helder en toegankelijk gebracht . De interviews waren niet altijd even flitsend . Ik kan me niet van de idee ontdoen dat de meeste geportretteerden aardig in de buurt kwamen van het prototype ' computernerd ' , al is het uiteraard nooit slecht om begeesterde mensen te horen vertellen over hun grote passies . Het doet vreemd aan dat deze figuren - die dag in dag uit eenzaam voor hun scherm of prutsend met mechanische vliegjes in de weer zijn - meestal erg veel interesse blijken te hebben voor de mens ( ofte het intelligente wezen bij uitstek ) . Sterker nog , hun motivatie ligt bij die mens in wie ze een ultiem inzicht willen verwerven . Ik meen daar een zekere paradox in te ontwaren . Ik vraag me af of écht contact met een échte mens niet inzichtelijker kan zijn dan het zoeken naar artificiële levensvormen . Die gedachte is misschien wat te ongenuanceerd en het is zeker niet mijn bedoeling hun onderzoek als nutteloos af te doen . Het lijkt me zelfs belangrijk dat men zich hiermee bezig blijft houden , al was het maar vanuit de ethische overwegingen die men zelf aangaf . Alleen , nogmaals , ik ben absoluut geen kenner ; wat mij betreft had dit zelfs één klucht kunnen zijn , een door mij nog onontdekte film van Monty Python ( maar dan minder grappig ) . Wat ook opvallend is , is dat al deze mannen op zoek waren naar het ultieme , de oorsprong . Ze hoopten inzichten te verwerven in het meest complexe . Ik durf echter te beweren dat , zelfs als men ooit slaagt in het creëren van artificiële levensvormen , er altijd iets zal zijn dat ons ontsnapt . De interactie van de mens met de wereld zal altijd iets ongrijpbaars inhouden , het lijkt me een utopie een ultiem inzicht te kunnen verwerven in de menselijke geest , in wie we echt zijn . Of zijn we nu aan het filosoferen ? 