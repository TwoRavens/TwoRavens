Artificial Intelligence De documentaire over artificiële intelligentie vangt aan met de vraag die de bekende wiskundige " Von Neumann " zich enkele decennia geleden stelde : " Is het mogelijk een machine te bouwen die zichzelf kan reproduceren ? " Aan de hand van een experiment met een soort plakaatjes die op een lopende band in elkaar klikken en grotere gehelen gaan vormen die daarna opsplitsbaar zijn ( ik weet het , deze uitleg lijkt geen steek te houden , maar dat deed het experiment in mijn ogen ook niet ) , wordt aangetoond dat het antwoord op Von Neumann's vraag ' ja ' luidt . Hierdoor kreeg men het idee dat ook het nabootsen van de natuurlijke selectie mogelijk is . Zo komen we uit bij Chris Langton , een wetenschapper uit het Santa Fe Instituut , die het heeft over het " herscheppen van biologische fenomenen door middel van niet-biologische middelen " . Dit idee is niet nieuw , beweert Langton , in de 18 e Eeuw was er bijvoorbeeld al de uitvinding van de kunsteend . En inderdaad , we krijgen een fragmentje te zien van een nepeend die in staat is eten in te nemen en het ook weer uit te ... eum , u weet wel . Een vreemde vogel trouwens die zich inlaat met het bouwen van nepeenden , als u het mij vraagt , maar enfin , ieder zijn ding . De volgende wetenschapper die aan het woord komt is ene John Holland , hij vond het ' genetisch algoritme ' uit , en zegt hier trouwens bij geïnspireerd te zijn geweest door Von Neumann . Het genetisch algoritme is een methode waarbij kenmerken van iets worden gereduceerd tot twee ketens van nummers die daarna gekruist worden , waarbij de kunst vooral bestaat uit het selecteren van de belangrijkste eigenschappen , aldus John Holland . De werkwijze raakte in de jaren tachtig verspreid en in 1987 werd te Los Alamos er een conferentie georganiseerd rond " Artificial life " . Daar aanwezig was ook Doyne Farmer , een fysicus die het leven ziet , zo vertelt hij , als een " natuurlijk spontaan verschijnsel , dat geen ingrijpen vereist " en bijzonder enthousiast is over de mogelijkheid van artificial life . Gevraagd naar de socio-politieke verschijnselen die met dit nieuwe ' leven ' gepaard zouden gaan , wijdt hij geestdriftig uit over de impact op de maatschappij , deze zou groter zijn dan de boekdrukkunst , en zelfs de industriële revolutie ! In welke zin groter en hoe hij dat dan concreet zag , vertelde hij er niet bij . Volgende knappe kop in rij is Rodney Brooks , geestdriftig toont hij een experiment waarbij een robot op de maan landt en na enkele dagen begint rond te wandelen op zijn ' poten ' . Nog geestdriftiger ( indien al mogelijk ) is Rodney over Cog , de mensachtige robot die hij en zijn team aan het ontwikkelen zijn . Nu ja , ' mensachtig ' , laat ons zeggen dat u en ik er toch nog steeds iets levendiger uitzien . Een verdere rondleiding in het lab voert ons langs artificiële insecten ( jawel ! ) , methoden van geluidsherkenning en gevoelssensoren . Dan mag meneer Brooks nog even een babbeltje doen , hij wijdt uit over zijn motivatie en poneert de stelling : " intelligentie uit zich in de interactie met de complexe buitenwereld " . Niet de robots fascineerden mijn in dit filmfragment , maar eerder de persoon van Rodney Brooks , die me bij momenten al even wereldvreemd leek als zijn kostbare Cog . Want waarom zoveel uren , dagen , maanden , jaren in een laboratorium doorbrengen om een robot te bouwen die vaagjes op een mens lijkt , als er buiten al zo'n zes miljard echte exemplaren rondwandelen ? Rodney vraagt zich af zegt hij , of de beschrijving van een brein genoeg is om het na te kunnen bootsen . Ik denk dat hij misschien gewoon eenzaam is en in Cog een goeie vriend hoopt te vinden . Nog eventjes terug naar Chris Langton nu , die in zijn poging om de evolutie te doorgronden experimenteert met evolutionaire processen niet mogelijk in de echte wereld . Voor alle duidelijkheid , het gaat hier over computerexperimenten . Dit in tegenstelling tot de proeven van Stuart Kauffman , de enige wetenschapper in deze film die met het idee speelt echt nieuw leven te scheppen . Nu al is men bezig met het scheppen van eiwitten waaruit dan nieuwe moleculen kunnen uit voortgebracht worden ; enorm handig binnen bijvoorbeeld de geneeskunde . Verder had Kauffman het ook over " moleculaire diversiteit " , een begrip dat ik als volslagen leek op gebied van chemie niet ga proberen uitleggen ( voor de geïnteresseerde lezer bestaat er nog steeds ' Google ' ) . Uiteindelijk wil bovenstaande geleerde de nieuwe moleculen op elkaar laten reageren , zodat ze zich zouden voortplanten . En voila ! Op die manier heb je pas écht nieuw leven , weliswaar onnatuurlijk , maar toch : leven ! Er kan zelfs een hele nieuwe evolutie gestart worden , beweert Kauffman ... Gaat er bij u ook een alarmbelletje rinkelen ? Deze man denkt erover om met levensvormen te experimenteren , zonder op voorhand te weten wat hij zal scheppen ! Wie weet wat voor monsters hij creëert ! En trouwens , wie denkt hij wel dat hij is , Moeder Natuur misschien , of God Almachtig ? Net zoals het merendeel van de wetenschappers die in de documentaire aan het woord komen , wil Stuart Kauffman door middel van zijn geëxperimenteer onze huidige maatschappij beter leren bijgrijpen en doorgronden . Ik begrijp de heren hun drang naar begrip wel , zij verlangen zoals zoveel mensen naar het antwoord op De Ultieme Vraag : " moeder , waarom leven wij ? " Velen zoeken naar betekenis en het is ook logisch dat geleerden dit doen binnen hun vakgebied , want dat is waar ze goed in zijn , waar hun interesse naar uitgaat . Maar wat mij ongerust maakt is de impact van hun studies en proeven . Wij mensen slagen er nu al niet in om in harmonie te leven met de planten en dieren op deze planeet , we schieten vaak niet eens met elkaar op ! Is het dan niet een beetje vreemd , misschien zelfs gevaarlijk om nog een intelligente levensvorm erbij te creëren ? Nieuwsgierigheid is een teken van intelligentie , dat is waar , maar het is mijn vrees dat het de menselijke drang naar kennis en vooruitgang zal zijn die ons uiteindelijk ook de das zal omdoen . Er wordt maar op los geëxperimenteerd en geïnnoveerd en alles kan altijd beter . Wij westerlingen zijn steeds maar bezig met onszelf achterna te hollen , in een doldwaze queeste naar Het Geluk , dat steeds een paar meter verder lonkt . In plaats van dat we nu gewoon eens vrede leren nemen met wat nu is , op dit moment . Ik denk dat men door zich op te sluiten in z'n laboratorium nooit bij de echte betekenis van het leven kan komen . Feiten , data , gegevens en cijfers zijn allemaal wel heel tof , maar door je daar op blind te staren , verlies je een stuk voeling met het leven , met de realiteit . Dus voor mij : artificiële intelligentie ? Nee bedankt ! 