De documentaire handelde over de geschiedenis van het onderzoek naar artificieel leven en de min of meer recente ontwikkelingen op dat gebied . De wetenschappers die zich bezighouden met artificieel leven proberen in principe een antwoord te bieden op het vraagstuk van Von Neumann , namelijk of het mogelijk is een machine te construeren die zichzelf kan kopiëren , zichzelf kan " voortplanten " als het ware , net als een " echte " levende cel . Reeds eeuwenlang trachten (pseudo-)wetenschappers natuurlijk leven te imiteren , door een breed spectrum aan biologische fenomenen te reproduceren in een niet-biologisch medium , om uiteindelijk uit te komen bij iets wat zich enigszins gedraagt als een natuurlijke entiteit . Reeds in de 18de eeuw fabriceerde een Fransman bijvoorbeeld een artificiële mechanische eend . De Amerikaanse vorser John Holland herneemt Von Neumanns vraagstuk . Hij probeert genetische en natuurlijke selectie te simuleren aan de hand van een computerprogramma . Hij giet een resem genetische kenmerken in de vorm van getallen , brengt deze onder in lijsten , cijferketens in de computer . Het computerprogramma past vervolgens het genetisch principe van " cross-over " toe op de cijferketens , met weer nieuwe cijferketens tot gevolg . Volgens Holland ligt de kunst hem in de selectie van kenmerken die interessant zijn . Door het toepassen van het " genetisch algoritme " dat hij ontwikkeld heeft , dat genetische kenmerken combineert , kopieert en recombineert , kan de computer tienduizenden generaties overlopen in luttele minuten . Voor het congres over artificieel leven in het Los Alamos National Laboratory , draaide het onderzoek hieromtrent echter op een laag pitje . Nadien kende het onderzoek aangaande artificieel leven een exponentiële groei . De honderdvijftig mensen die aanwezig waren , kwamen voor het eerst samen , en zagen voor het eerst dat er ook nog anderen bezig waren met hetzelfde onderzoek dat zij verrichtten . Een van de wetenschappers die mede verantwoordelijk was voor de organisatie van het congres was Doyne Farmer , natuurkundige en expert aangaande de chaostheorie . De filosofie van de aanwezigen op het congres was algemeen dat leven een spontaan natuurlijk verschijnsel is dat geen goddelijke of andere interventie vereist , en dus geen uniek fenomeen of " freak accident " is . Het grote vraagstuk dat zij willen behandelen is dan ook opnieuw : hoe laten we leven ontstaan ? Doyne Farmer beweert dat dit enorme gevolgen kan hebben zowel voor onze denkwijze over wie en wat we zijn , zowel als op sociopolitiek vlak . In het onderzoek naar artificieel leven zijn er een heel aantal stromingen te herkennen . Een interessant onderzoekspad is datgene dat Brooks bewandelt . Hij wil door het bouwen van autonome robotten achterhalen hoe dezelfde functies in de mens werken . Eén van zijn belangrijkste experimenten is de simulatie van een maanlanding , met een robot die al vier dagen lang niet meer in contact had gestaan met een centrale computer . De robot functioneerde perfect . Brooks begon zijn onderzoek eigenlijk met het bouwen van mobiele robots die geen gigantische mainframe-computers nodig hadden om zich voort te bewegen . Hij deed dit aan de hand van insectoïde robotten , zoals " Hannibal " , een robot die sensoren had in benen en voeten , maar niet centraal . Deze decentralisering werkte goed , net als in het menselijk brein . Brooks werkt nu aan een robot die hij " Cog " ( Engels voor " radertje " ) heeft gedoopt , met als oogmerk het creëren van een soort menselijke robot . Hij bouwt deze dan ook in een vorm die de menselijke zo dicht mogelijk benadert . Cog heeft armen , handen , een huid , kan geluid horen en herkennen , en zien . Hij heeft dus sensoren voor het hele bestaan . Het brein is voorzien van vele kleine processorelementen , zoals in het menselijk brein ( niet één groot processorelement of centraal punt , zoals in een normale computer ) , die de lagere systemen van de mens moeten reproduceren . Cog kan voorwerpen volgen met z'n ogen , evenals dingen aanraken om ze vervolgens op te pakken , maar heeft dit allemaal min of meer autonoom geleerd . Dit oppakken van voorwerpen vereist inzicht in links-rechts-symmetrie , wat veel hogere concepten tot gevolg heeft . Volgens Brooks zit een groot deel van de menselijke intelligentie net in de interactie van de mens met het fysisch systeem dat hem omringt , dat wil zeggen dat de complexiteit niet in de mens ingebakken zit , maar noodgedwongen is ontstaan door interactie met een complexe wereld . Een andere interessante vorser die deze gedachte van complexiteit in de interactie voortzet , is Chris Langton . Hij simuleert de voortplanting via een eenvoudig computersysteem in een tweedimensionele wereld . Belang hechtend aan de interactie met de wereld vat hij deze eveneens in de kunstmatige 2D-wereld . Dit alles maakt het mogelijk om te experimenteren met evolutionaire processen op manieren die niet mogelijk zijn in een natuurlijke omgeving . Een derde onderzoeker die de documentaire behandelt is Kauffman , een arts en bioloog , die zich voornamelijk onledig houdt met het bestuderen van toegepaste moleculaire evolutie . Het interessantste punt van die onderzoekspiste is de mogelijkheid tot de creatie van moleculen die nooit bestaan hebben in de natuur . Zo ligt het aantal proteïnen dat effectief voorkomt op aarde rond 10 tot de zestigste macht . Het aantal mogelijke proteïnen echter , die met combinaties van verschillende aminozuren zouden kunnen bestaan , ligt rond 10 tot de honderdtwintigste à honderddertigste . Deze proteïnen zouden allerlei toepassingen en mogelijkheden kunnen hebben die totnogtoe onbekend zijn gebleven , als daar zijn : nieuwe machines , nieuwe chemicaliën en nieuwe moleculaire systemen . Het verband met het onderzoek naar artificieel leven zit hem hierin dat men parallelle netwerken van bits kan maken die zichzelf reproduceren , zoals Langton en Holland dat deden . De vraag is nu of dit ook te verwezenlijken is met moleculen . Dit zou een heel nieuw gebied in de chemie ontsluiten , en een hele nieuwe evolutie ontsteken , van moleculen die zelf ecosystemen vormen met de symbiotische principes van gif en voedsel , net als in ons ecosysteem . Onze wereld is vormgegeven door organismen en met deze nieuwe moleculaire structuren zou men nieuw onderzoek kunnen verrichten naar de evolutie van biosferen , culturen en beschavingen . De mogelijkheden die het onderzoek naar artificieel leven ons kan bieden lijken schier eindeloos te zijn . Vooral Kauffmans voortgezet onderzoek op het gebied van moleculaire structuren spreekt erg tot de verbeelding , en zou enorm nuttig kunnen blijken voor de maatschappij . Het bouwen van robotten zoals Brooks dat doet kan meestal op heel wat terughoudendheid rekenen vanwege de wereldbevolking . Science-fictionschrijvers als Philip K. Dick en Isaac Asimov waarschuwden ons in de jaren vijftig al voor de gevaren van quasi-menselijke androïden . Men kan zich goed inbeelden dat het mogelijk is een robot te maken die een heleboel taken even goed kan verrichten als een mens , die sterker is dan een mens of die meer dingen kan onthouden dan een mens . Iets in mij vindt dat een robot nooit even slim als een mens zou mogen zijn , en even onafhankelijk zou mogen denken . Het blijft een prachtige oefening te proberen een robot te creëren die evenwaardig is aan de mens , onder andere om beter te begrijpen hoe ons eigen lichaam en brein functioneren , maar een zeker conservatisme bekruipt me steeds weer wanneer ik eraan denk dat iets wat we zelf gecreëerd hebben evenwaardig zou zijn , en waarschijnlijk superieur aan een gewoon mens . Mocht dit ooit mogelijk zijn , zal er ongetwijfeld zwaar politiek overleg gebeuren , met enorme economische en sociale gevolgen . Voorlopig blijft het echter je reinste science-fiction zo'n robot te construeren , zeker één die zichzelf dan ook nog eens zou kunnen blijven verbeteren en zelf verder zou kunnen evolueren . Voor mijn part mag het ook nog wel een tijdje toekomstmuziek blijven . 