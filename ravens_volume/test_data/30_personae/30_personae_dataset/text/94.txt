Veel heb ik niet van deze documentaire begrepen . Wetenschappen is niet echt mijn ding . Desondanks toch een poging tot resumeren en becommentariëren . De vraag die men stelt , is of het mogelijk is een machine te maken die zichzelf kan kopiëren . Hier draait alles om in artificial life . Eerst krijgen we witte stukjes te zien die een moeder met kinderen moet voorstellen , en die kunnen verbonden worden . De witte stukjes worden kiemen genoemd . Paniek slaat toe ; ziet de hele reportage er zo uit ? Deze kiemen worden verbonden en moeten op die manier uitleggen hoe een machine zich kan verdubbelen . Het gaat hier om typlexmodellen ; hiermee is men begonnen . Zoals men vroeger het leven trachtte na te bouwen in typlexmodellen , zo doet men dat nu met computers , zoals zal blijken . Ik begrijp het volledig . We zien een rijdende auto , op een weg omgeven door groen . De titel " Artificial life " komt op het scherm . De aandacht verscherpt , opluchting alom . Toch niet alleen typlexmodellen , gelukkig . Het doel van artificial life is , zo blijkt , op zoek gaan naar de fundamenten van leven en intelligentie . Chris Langton ( die een boomhut bouwde voor zijn kind , maar dat doet geheel niet terzake ) vertelt ons dat artificial life staat voor kunstmatig leven ; het trachten van het herscheppen of creëren van biologische verschijnselen met niet-biologische processen . Niets nieuws onder de zon , zo blijkt : mensen werken al eeuwen aan het reproduceren van de essentie , levenskracht . Als voorbeeld krijgen we een mechanische eend te zien , of iets wat daarop moet lijken . John Holland blijkt hierin een cruciale rol gespeeld te hebben ; hij bedacht in de jaren '60 een methode om een computer zélf te laten zoeken naar de oplossingen van problemen . We krijgen van hem ook te horen dat men aanvankelijk dacht dat het niet mogelijk was dat een machine zichzelf kon kopiëren ( om God weet welke ingewikkelde redenen allemaal ) , maar dat Von Neumann bewees dat het wel kon . Holland hoopt met kunstmatige middelen problemen op te lossen die hij niet rechtstreeks kan oplossen . We krijgen onbegrijpelijke dingen te zien op een computerscherm en de uitleg dat men kenmerken herleidt tot cijfertekens in een computer , en dat die dan ketens vormen . De kunst is om de eigenschappen te selecteren die te reduceren zijn tot cijfertekens . Die gaat men kopiëren en kruisen , en op die manier kan je al snel duizenden generaties kweken , aangezien een computer heel snel werkt . Toch duurde het nog tot de jaren '80 dat andere mensen begonnen 't genetisch algoritme te gebruiken . Los Alamos 1987 : we krijgen iemand te zien die een toespraak doet ; een soort reclamecampagne als het ware . Hij kondigde een wordshop aan , waar 150 mensen naartoe kwamen . Men kan dan wel zeggen dat hij gek is , maar nu zijn ze tenminste met z'n allen gek . Zijn woorden . Dit congres gaat om meer dan wetenschap , zegt iemand . Aha . Santa Fe , USA . Aan een bureau zien we iemand die telefoneert en een hond . Een man filosofeert over kunstmatig leven . Het leven is een spontaan en natuurlijk verschijnsel ; wie of wat zijn we ? Wat zijn de sociaal-economische consequenties op lange termijn ? Dit soort vragen worden gesteld . Massachusset ( ? ) Institute of Technology . Mister Brooks bouwt robots die zich als levende wezens gedragen . Als voorbeeld krijgen we op een scherm te zien hoe een robot erin slaagt een zachte maanlanding te maken . De robot komt , net zoals een hond dat zou doen , uit de kist en gaat zijn taak uitvoeren , nl. de maanlander zoeken . Dit was de eerste volledig geïntegreerde testvlucht . Een ander uitprobeersel : Cog . Hij is een menselijke robot en zal hopelijk ooit dezelfde intelligentie hebben als die van een klein kind . Hij ziet er een beetje uit als een mens , als we heel veel fantasie gebruiken tenminste : hij heeft heupen , een nek en ogen waar camera's inzitten , alsook 'n heleboel sensoren overal om te kunnen voelen etc. Als zijn oog iets registreert , moet zijn nek mee volgen ; dit is een van de vele dingen die hij moet " leren " . Zo moet hij ook leren dingen aan te raken en vast te nemen ; coördinatie van zijn ogen en zijn handen dus . Zijn hersenen hebben vele verwerkingselementen . Het doel van heel dit experiment en van Cog : meer inzicht krijgen in de menselijke hersenen . Men begon oorspronkelijk met het bouwen van mobiele robots . Deze waren echter zeer traag , trager dan vliegende bijen . Toen vroeg men zich af hoe het kwam dat insecten sneller kunnen , wat het begin van de artificial insects betekende : men begon insecten na te bouwen . We krijgen een insectrobot te zien . Om terug te keren naar onze Cog : Brooks toont vol trots een prototype hand van Cog , die aan zijn arm komt vast te zitten . Ook komen we te weten dat zijn " huid " vol sensoren zal komen te zitten zodat ie tastzin heeft , dat ie temperatuursensoren zal hebben ... Sensoren voor zowat alle bestaansfuncties dus . Er wordt een vergelijking gemaakt met een mier op een strand , die een moeilijke weg moet afleggen om de korrels te vermijden : de complexiteit hier ligt aan de omgeving , niet aan de mier . Bij de mens is het ook zo . Maar de link tussen dit alles ontgaat me even , wat ik ongetwijfeld te danken heb aan mijn slordige notities . Tant pis . Er komt weer aan andere mens aan het woord , nl. Langton . Zijn vroegste werk was gewijd aan evolutiezin . Met een computerprogramma vergelijkt hij de wereld met een ruitjespapier : elk vierkantje heeft een verschillende kleur , en wijzigt ook van kleur . Op die manier gaat hij een aantal regels opstellen die in de wereld een structuur vormen die zichzelf kopieert . Zo bootst hij het vermogen tot voortplanten na in een simpel systeem , nl. zijn zwermsimulatiesysteem . We zien op een scherm een veld , en achtergronden met verschillende kleuren . Hoe warmer hoe roder , en de groene bewegende dinkies zoeken de ideale temperatuur . Stuart Kauffman doet ons een uitleg over DNA etc. Hij wil chemische moleculen kunnen kopiëren , wat zijn nut zou kunnen bewijzen in de geneeskunde . Volgens hem zijn er nog 'n hoop nieuwe moleculen nodig voor heel veel dingen : medicijnen , biosensoren ... Waarschijnlijk wordt er nog heel veel mogelijk dankzij al die nieuwe combinaties van moleculen . Als we moleculen kunnen produceren die zichzelf kunnen kopiëren , kunnen we a.h.w. spreken van een nieuwe evolutie : we kunnen zelf een ecosysteem vormen ! Maar het blijft niet zo oppervlakkig , het gaat dieper : we hebben deze nieuwe instrumenten nodig om te zien hoe zelfs mensen en zelfs gemeenschappen , niet enkel moleculen , samenleven . Tot zover het pleidooi van Kauffman . Muziekje . Mijn opinie hierover : er is zoveel over te zeggen . Ik zou mijn mening kunnen geven over het feit waarom wij net deze documentaire te zien kregen , of over hoe de documentaire zelf ineensteekt , of over de inhoud ... Ik begin met het eerste . Volgens mij zit er iets achter . En als er niets achter zit vind ik de film slecht gekozen . Waarom krijgt heel taal&letterkunde een documentaire te zien over iets exact wetenschappelijk , wat de meesten onder ons echt niet boeit ? Ik mag niet zo veralgemenen , oké . Maar ik vond het niet interessant , de medestudenten waar ik mee omga ook niet . En iedereen van mijn klas in het middelbaar die talen is gaan voortstuderen had een hekel aan wetenschappen . Dus als we deze film niet zagen met één of ander doel , van belang voor het experiment , zou ik voorstellen om in het vervolg de studenten iets te tonen wat hen meer interesseert . Iets over taalverwerving bij kleine kindjes , bijvoorbeeld . Als het dan toch alleen maar draait om het schrijven van een tekst ... De documentaire zelf : als ie bestemd was voor leken , voor volledige wetenschappelijke analfabeten , is ie mislukt : te moeilijk . Maar ik kan er inkomen dat mensen die er iets van afweten en die zich ervoor interesseren , er wel iets aan hebben gehad . Het enige wat mij interesseerde was het nut van artificial life in het échte leven , wat men daarmee nu net kan bereiken of verbeteren dat van nut is voor ons , voor de natuur , voor iets . Dit kwam wel even aan bod , vooral op het einde , toen men oa vertelde dat deze nieuwe instrumenten nodig zijn om te zien hoe zelfs mensen en gemeenschappen samenleven . Maar hoe dat dan juist in zijn werk gaat , is mij ontgaan . Ik ben echt slecht in wetenschappen , en dus niet geschikt voor het volledig begrijpen van deze documentaire . Ik wil ze ook niet begrijpen , eigenlijk . Bij deze ben ik dan ineens bij mijn laatste punt aangekomen , nl. mijn mening over de inhoud : het interesseert me niet . Ik heb nog altijd niet de essentie , het nut gesnapt van het maken van menselijke robotten , en daarom vind ik die robotten dus ook nutteloos . Meer nog , ik erger me eraan dat men hier hopen geld aan besteedt , terwijl er zoveel honger en ellende is in de wereld . Maar , hoera , Cog kan voelen en misschien zelfs ooit dingen vastnemen , is dat niet gewéldig ? 