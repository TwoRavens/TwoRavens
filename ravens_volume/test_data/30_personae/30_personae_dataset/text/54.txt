ARTIFICIEEL LEVEN , EEN DOCUMENTAIRE . Wie meer wil weten over wetenschap kijkt bijvoorkeur naar een film . De door wetenschap en technologie gebiologeerde zielen kunnen zich wenden tot saaie , onsamenhangende documentaires die de Amerikaanse burger inzicht willen verschaffen in de vooruitgang van deze tijd . De niet onaardig ogende receptiedame die blijkbaar de hoofdrol heeft weggekaapt , melig aanzwellende muziek en een bijzondere , ehm , montage krijgen de aandachtige kijkers er gratis bij ! " Bestaat er een machine die zichzelf kan kopiëren ? " . Een positief antwoord op deze vraag zou een oplossing bieden aan het probleem van Neumann , een wiskundige . De vraag alleen al doet mijn dikke teen ( behorend tot voet met schoenmaat eenenveertig ) behoorlijk krullen . Machine ? Zichzelf kopiëren ? Het spreekt blijkbaar vanzelf dat elke burger die een beetje intellectueel is aangelegd met deze prangende vraag worstelt . Misschien is dát de kwestie waar mijn langzaam uitdrogende zeevaren bij het raam me op attent wil maken . Ik moet misschien wel dringend ophouden met te bedenken welke boodschappen ik nog doen moet en wiens cd's er nog in m'n kastje liggen te versterven . Jawel , de tijd om m'n leven zin te geven in plaats van leeg en nutteloos op aarde rond te zwalpen , is aangebroken ! Driewerf hoera ! . Tijd om te contempleren : " Bestaat er een machine die zichzelf kan kopiëren ? " . Van een degelijke inleiding hebben de makers van deze film schijnbaar nog geen kaas gegeten . Ik voelde me weer de twaalfjarige snaak die met z'n oerkatholieke school naar een film over voortplanting gaat kijken . Nostalgisch , dat wel , maar zeker geen compliment . " Creatie en studie van artificieel leven , een machine die zichzelf kopiëren kan , zou een interessant licht kunnen werpen op biologische , organische processen zoals bijvoorbeeld de celdeling . " Goed . Dit begrijp ik , denk ik . De steriele receptiedame ( witte labojas incluis ) , die zich naarmate de film vordert erg subtiel ontwikkeld tot protagonist van dienst , heeft ondertussen al negen keer de hoorn van de haak genomen en ons er vakkundig attent op gemaakt dat het befaamde ' Santa Fe Institute ' plaats van handeling is . Aanvankelijk experimenteerden wetenschappers met grijze eenheden vervaardigd uit triplex waaraan men energie ging toevoegen door ze horizontaal heen en weer te laten bewegen . Door een ingenieuze hefboomwerking worden deze eenheden met elkaar verbonden tot een nieuw geheel . Het is opvallend dat wanneer er een even aantal eenheden ( meer dan twee ) samengevoegd wordt , het hele systeem zich in de helft verdeeld . Zo zullen zeven eenheden nog aan elkaar vasthangen , maar wanneer men hieraan een achtste eenheid toevoegt , wordt het hele zaakje opgesplitst in vier en vier . Bijzonder om zien , maar waar moet het naartoe ? Is dit de inleiding ? Als ik een filmmaker was én dood was , zou ik me nu omdraaien in m'n graf . Wie denkt dat dit hele vertoon klaar en duidelijk zinspeelt op iets dat nog komen gaat , komt van een kale kermis thuis . Berg die bouwdoos toch weer op , man ! Goed , genoeg met Duplo gespeeld , want ondertussen heeft de computer de plaats van de triplexmechanismen ingenomen en bootsen wetenschappers hiermee allerlei biologische processen na . Dan komt daar opeens een titel aangevlogen , die me het donkerbruine vermoeden geeft dat het voorgaande gezwets op de een of andere manier tóch als inleiding moest fungeren ( mooi lettertype overigens , dat moet gezegd ) ( m'n handen weigeren haast nog te noteren ) . Artificieel leven : op zoek naar de fundamenten van het leven en de intelligentie . Het ' Santa Fe Institute ' blijkt een soort van autoriteit te zijn op gebied van artificieel leven ( Life made by man ) en wil een wijd spectrum van biologische fenomenen creëren om uiteindelijk een biologisch organisme te bekomen . Dat wist ik ondertussen al wel . John Holland speelt in dit verhaal een cruciale rol . Hij vond namelijk een methode om de computer zelf te laten zoeken naar een oplossing voor problemen . Dit druist natuurlijk in tegen de filosofische opvatting ( dit wordt niet verder verklaard ) dat een machine zichzelf niet kan reproduceren . Hoezee ! Bel de fanfare , hang de vlag uit : het artificiële leven is geboren ! Nu kan het feest pas echt beginnen ! Artificieel leven kan , u raadt het al , ontzettend handig zijn om genetische processen , bijvoorbeeld natuurlijke selectie , te benaderen die men ( nog ) niet rechtstreeks kan aanpakken . Dat wéét ik ondertussen al wel , dit hoeft niet tot treurens toe herhaald te worden ! En weer neemt de receptiedame , we hebben haar Rosa genoemd , de hoorn van de haak om keurig haar versje op te zeggen . Van een glansrol gesproken . Concreet ( aha , eindelijk ) gesteld wil dit alles blijkbaar zeggen dat bijvoorbeeld biologische crossing-over gesimuleerd kan worden door genetische computeralgoritmen . Cijferketens ondergaan zo'n crossing-over en vormen nieuwe combinaties . Verbazingwekkend concreet ... Het experimenteren met artificieel leven heeft zich explosief ontwikkeld sinds een belangrijk congres over Artificial Life . Dat hieraan niet alleen biologen , informatici en ingenieurs , maar ook onderzoekers uit verschillende andere disciplines meewerkten , mag al een prestatie op zich genoemd worden . De stukjes ' congres ' die we krijgen voorgeschoteld zijn nogal pover en veel zinnigs krijgen we niet te horen . Gaat het hier nu om échte wetenschap of niet ? Doyne Farmer , die verantwoordelijk was voor dit congres , meent dat de socio-politieke gevolgen op lange termijn een enorme impact kunnen hebben op de wereld . Hoe en wat precies wordt niet verteld . Jammer , het werd misschien net wat interessant . Van behoorlijk speechen heeft die lieve man ook nog nooit gehoord , dunkt mij . Wederom jammer . Aan de ' Massachusetts University of Technology ' gaat Rodney Brooks , na een overbodige simulatie van een robot die op de maan landt , eindelijk een echt stapje richting iets concreets . Hij toont ons de werkzaamheden aan Cog , een robot die hopelijk ooit het intelligentiepeil van een klein kind kan evenaren . In het atelier wil men hem ( die robot bedoel ik dan ) zo antropomorf mogelijk vormgeven . Om de kleuters , ik bedoel kijkers , duidelijk te maken aan welk lichaamsdeel gesleuteld wordt , heeft het labo kinderlijk aandoende bordjes gehangen boven elke werktafel . Deze bordjes zijn voorzien van lieflijke pijlen , want de kans dat je naar boven gaat kijken als je voor een werktafel staat , is natuurlijk erg groot ... Brooks wil , onder andere aan de hand van kunstmatige insecten , trachten meer inzicht te verwerven in de complexiteit van het menselijk brein , dat gedecentraliseerd is . Hij wil een complex , artificieel levend systeem bouwen . Wat doen die insecten hier opeens ? Zullen we de bijenstudie gewoon overlaten aan Karl Von Frish ? Die man wéét hoe hij die beestje moet aanpakken . Bovendien ben ik de rode draad ondertussen al twee dutjes geleden kwijtgespeeld . Chris Langton , alweer een andere wetenschapper , je zou denken dat die in Amerika op de straat liggen geplaveid , ontwikkelde een programma dat tweedimensionale , kunstmatige werelden maakt : de zogenaamde cellulaire automaten . Ze vormen een formeel gedefinieerd universum waaruit een aantal regels kunnen afgeleid worden in verband met het exact kopiëren van zichzelf . Dit brengt een karakteristiek aspect van het leven naar voren . Hiermee wil hij ook de evolutietheorie onderzoeken . Ambitieus zijn ze gelukkig wel . De studie der moleculen ( er is maar een fractie van de soorten moleculen bekend ) moet uiteindelijk op een groter plan bekeken worden : de wereld , gemeenschappen en ontplooiing van de beschaving . Allemaal heel erg mooi , maar twee minuten lang naar kleurrijke bolletjes op een beeldscherm staren , doet me bitter weinig . Ik krijg dorst , ik denk aan koffie . Oh , dit blijkt plotsklaps het einde van de film te zijn . Enige samenhang , ( als die er al was is me die compleet ontgaan ) blijkt de makers vreemd te zijn ... Ik heb m'n portie wel gehad . Misschien dat men mij in 2014 nog wel eens kan verleiden tot een dergelijke documentaire . I wonder ... 