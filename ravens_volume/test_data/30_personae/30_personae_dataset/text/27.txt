' Automatic Mechanical Self Replication ' , een documentaire over het vraagstuk of levenloze objecten in staat zijn zichzelf te reproduceren , begint met een experiment van gerenommeerd wetenschapper von Neumann . Zijn idee van een machine die zichzelf kan namaken bestaat uit triplexmodellen die in elkaar geschoven kunnen worden . Twee of drie exemplaren schuiven zonder probleem in elkaar , maar wanneer er een vierde wordt toegevoegd , splitst het geheel in twee delen die elk weer bestaan uit twee stuks . De triplexmodellen bewegen tegen elkaar door middel van een externe kracht : het vlak waarop de afzonderlijke delen liggen , wordt schuin gehouden zodat ze in elkaar kunnen schuiven . Menselijke hulp is dus uitermate belangrijk om het reproductieproces bij triplexmodellen te doen slagen . In de jaren '50 stelt John Holland een theorie voor over de machine die zichzelf na kan maken die gebaseerd is op processen van de genetica . Hij wil de lange lijst van problemen reduceren tot enkele strings . Net zoals in de biologische wereld gaat hij deze strings kruisen : ze in twee stukken kappen , aan andere stukken koppelen en zo nieuwe combinaties tot ontstaan brengen . Deze leer van genetische algoritmes krijgt niet echt veel bijval en wordt zelfs een tijdje vergeten . Maar vanaf de jaren '80 komt de theorie terug bovendrijven . Om het onderzoek wat beter georganiseerd en dus makkelijker te laten verlopen , wordt in 1987 , te Los Alamos , het eerste congres over artificieel leven gehouden . 150 mensen komen opdagen en luisteren naar een vrij informele toespraak om daarna in discussie te treden . Er worden experimenten gehouden , theorieën uitgewisseld en afspraken gemaakt voor een volgens congres . Die volgende bijeenkomst zou al in 1990 volgen en plaats moeten bieden aan 350 mensen , een bewijs van de groeiende interesse in deze wetenschap . Computerwetenschapper Chris Langton beschrijft artificieel leven als " life made by man rather than by nature " . In zijn vroegste werk probeert hij het begrip evolutie te begrijpen en het te implementeren in zijn werk . Hij komt uit bij een wereld die is opgebouwd uit vierkantjes die hun kleur aanpassen aan hun omgeving . Zijn onderzoek is gebaseerd op computermodellen : Langtons loop is een experiment waarbij een tegen de klok in draaiende string informatie , wanneer diens loop voltooid is , van het normale patroon afwijkt en een nieuwe loop in het vakje ernaast begint . Uiteindelijk heeft de originele string geen plaats meer om zichzelf nogmaals te reproduceren , maar rondom hem gaat het proces verder zijn gang . Langtons zwermsimulatiesysteem , SWARM , laat zien hoe warmte zoekende stipjes zich bewegen naar gebieden die dichter bij hun vastgelegde ' lichaamstemperatuur ' liggen . Wanneer de temperatuur van één van de stipjes wordt aangepast , ontvlucht het onmiddellijk het gebied waar het voor de aanpassing zat . Langton experimenteert met evolutie op manieren die onmogelijk zijn in de natuur . Ook hier is er met andere woorden nog niet echt sprake van artificieel leven . Een zichzelf kopiërende string is iets makkelijker te realiseren op een computer dan in de wereld erbuiten . In Santa Fe , weet Doyne Farmer op te merken dat leven iets is dat automatisch gebeurt , en dat het zeer waarschijnlijk is dat het niet te voorkomen is . Hij zegt dat het dan ook filosofische gevolgen zal hebben en ons zal doen nadenken over de vraag wie en wat we zijn wanneer artificieel leven een feit wordt . De socio-politieke impact zal ook niet te ontkennen zijn . Of dit een goede of een slechte zaak is zal echter nog moeten blijken . Zal een nieuwe golf van industrialisering toeslaan om arbeiders over de hele wereld te vervangen door computers en robotten en hen dakloos achter te laten ? Zal deze technologie misbruikt worden ? In het Institute of Technology van Massachusettes laat een zekere Rodney Brooks een simulatie zien van een maanlanding met een robotje dat zes poten heeft en dan ook wat op een mechanische spin lijkt . Het klapt uit bij de landing en is geprogrammeerd om objecten te zoeken die het met sensoren kan opvangen . Het robotje slaagt erin zich naar het object te begeven , het te identificeren als iets dat het mee moet nemen en het dan op te bergen . Cog , het systeem dat de robot toelaat deze ' beslissingen ' te nemen en bepaalde objecten te zoeken , is een streven naar een artificiële versie van het menselijke brein . Toch wordt er terughoudend gereageerd door de wetenschappelijke wereld , die zich afvraagt of we wel genoeg weten van het menselijke brein om het te reproduceren in een machine . Bovendien is dit robotje eerder een artificieel insect . Het houdt op met lopen zodra één van de poten een probleem tegenkomt . " Wat ook de mens doet , " vertelt Brooks , " maar wij denken graag dat er een centrale plaats is waar alles samenkomt . " Vervolgens laat hij nog een robot zien die gebruikt maakt van Cog . Die is helemaal gebouwd om op een mens te lijken : ze - het spraaksysteem is ingesproken door een vrouwelijke stem - heeft armen , een hoofd en zelfs een huid met huidsensoren . Ze volgt je bewegingen met haar ogen en kan zelfs een eenvoudige conversatie aan . Haar brein is via de ruggengraat aangesloten op een computer . Brooks probeert een zo complex mogelijk kunstmatig leven te creëren . Laatstgenoemde robot is echter nog steeds niets meer dan een eindig aantal reacties op een eindig aantal prikkels en dus nauwelijks een leven te noemen . Stuart Kauffman zoekt het einde van de zoektocht naar artificieel leven iets verder : in de toegepaste moleculaire evolutie . Hij is van plan willekeurige sequenties DNA te maken . Er zijn volgens hem namelijk veel meer moleculen mogelijk dan dat er nu al op aarde bestaan . Door aminozuren op andere manieren te combineren , hoopt hij er nieuwe te construeren . Er wordt al onderzoek dat nauw samenhangt met het zoeken naar de oorsprong der tijden , gedaan , maar het gebeurt allemaal met de computer en er wordt niet met echte moleculen geëxperimenteerd . Het is dus ook allemaal artificieel , maar hoeft daarom nog niet als nutteloos bekeken worden . Met de computersimulaties kan je een nieuwe evolutie zien ontstaan . Er kan veel geleerd worden over biologie en cultuur . " Misschien wordt er in dit studiegebied wel een antwoord gevonden op de vraag hoe we op internationaal vlak beter kunnen samenleven , " hoopt Kaufmann toch nog . Hoewel sommige robotten een op een mens gelijkend uiterlijk hebben en in staat zijn een hoop menselijke functies na te bootsen , zijn de concepten artificieel leven en artificiële intelligentie nog lang niet wat onze verbeelding ervan verwacht . De vraag dient gesteld te worden of de droom van een zelfstandig denkende , inventieve artificiële levensvorm die gecreëerd is door de mens wel mogelijk is . Sciencefiction is immers niet voor niets fictie . Maar is de zoektocht niet belangrijker dan het einddoel ? Al het onderzoek dat verricht wordt en de uitvindingen die gedaan worden dragen immers bij tot de technologische revolutie . Anderzijds zou de toepassing van deze technologie in de industrie wel tot baanverlies kunnen leiden . De kloof tussen rijk en arm , zij die in staat zullen zijn te leven van het werk dat voor hen wordt gedaan door robotten en zij die het allemaal niet kunnen betalen en nergens nog werk vinden , zal des te groter zijn . Aan de andere kant heb je dan weer een manier om knelpuntberoepen op te vullen en gevaarlijke banen aan objecten in plaats van subjecten over te laten . Er is dan ook een lange discussie nodig over eventuele beperkingen van het gebruik van robotten . 