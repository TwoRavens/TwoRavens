Wat zijn de fundamenten van leven en intelligentie ? Met deze kernvraag houden wetenschappers uit allerlei vakgebieden zich al enkele decennia , zoniet eeuwen , bezig . Een antwoord hierop zou namelijk betekenen dat het misschien mogelijk wordt om dit soort ' levenskracht ' te repliceren , om met andere woorden ' Artificial Life ' te creëren . Dat houdt in dat biologische processen kunnen worden nagemaakt aan de hand van niet-biologische middelen , en laat het nu net dàt zijn wat heel wat onderzoekers bezighoudt . Is het mogelijk een machine te maken die zichzelf kan kopiëren ? Kan er dus leven ontstaan dat niet via natuurlijke selectie ontstaat , maar door ingrijpen van de mens ? De allereerste steen van dit wetenschappelijk bouwproject werd eigenlijk al in de achttiende eeuw gelegd , toen er een soort kunst-eend werd vervaardigd , die ' zelfstandig ' kon bewegen , eten , ... Een volgende stap kwam er dan tegen het midden van de twintigste eeuw , toen onderzoeker Penrose experimenten uitvoerde met als doel natuurlijke evolutie en selectie na te bootsen . Hij voerde namelijk allerlei testen uit met triplex blokjes , die pas in elkaar bleken te schuiven als er bij aanvang van de proef al een ' koppel ' gevormd was . Dit fenomeen bleek zich te herhalen wanneer de bouwsteentjes complexer werden , met een groter aantal hefbomen bijvoorbeeld . Vanaf de jaren zestig van de vorige eeuw werd dit soort experimenten vergemakkelijkt , aangezien er meer en meer met computerprogramma's wordt gewerkt . Voornamelijk John Holland hield zich op dat ogenblik bezig met het ontwikkelen van een methode om een pc zelf programma's te laten creëren , zelfreproductie dus . Hij was namelijk van mening dat via genetische , natuurlijke processen niet alles kan nagebootst worden , maar misschien kan er langs een kunstmatige weg wel tot oplossingen gekomen worden . Een pc biedt het voordeel dat hij veel sneller werkt dan echte genetische selectie . Het enige wat hoeft te gebeuren , is het invoeren van een lijst van alle relevante kenmerken onder de vorm van cijfercombinaties . De computer zal dan verschillende reeksen gaan combineren , een algoritme dat hij makkelijk en snel kan uitvoeren . Toch duurde het nog tot de jaren tachtig vooraleer deze aanpak algemeen aanvaard en verspreid raakte , toen computerwetenschapper Chris Langton en natuurkundige Doyne Farmer een congres organiseerden over ' Artificial Life ' . Hierop nodigden ze zowel mensen uit hun eigen vakgebied uit , als fysiologen en biologen . Het was de eerste keer dat zo'n grote groep mensen over dit onderwerp bij elkaar kwam . In Farmers filosofie wordt ' leven ' gedefinieerd als een spontaan en natuurlijk verschijnsel dat zonder enige tussenkomst tot stand komt . ' Artificial Life ' gaat dan over het doen ontstaan van leven uit eenvoudige basiselementen . Op dat congres werd echter ook benadrukt dat er moet gekeken worden naar de sociopolitiek consequenties van dergelijke ondernemingen . De gevolgen kunnen namelijk redelijk zwaar doorwegen voor de mensheid . Sinds de jaren tachtig heeft ' Artificial Life ' vele stromingen en gezichten gekregen en zijn heel wat wetenschappers zich ermee gaan bezighouden . Ene Brooks bouwt bijvoorbeeld autonome robots , goed voor onder meer het simuleren van een maanlanding . Het paradepaardje onder zijn creaties is Cog , een menselijke robot met de intelligentie van een klein kind . Zijn brein is een samenstelling van verschillende verwerkingselementen , waarin menselijke handelingen gesimuleerd worden . Zo zijn er met die ' hersenen ' bijvoorbeeld camera's verbonden , waarmee Cog een bepaalde object in zijn gezichtsveld kan houden , terwijl hij beweegt . Het nut van dit soort onderzoek bestaat erin om het menselijk brein zo goed mogelijk te benaderen . Aan die simulatie worden dan bepaalde hypothesen getoetst , om daar dan weer uit af te leiden hoe onze hersenen ( waarschijnlijk ) functioneren . Uiteraard is Cog al een ver gevorderde stap in de lange evolutie die robots al hebben doorgemaakt . De eerste van hun soort hadden namelijk slechts een beperkte reken- en bewegingscapaciteit . Daarna was het de beurt an de kunstmatige insecten , waarvan Hannibal een goed voorbeeld vormt . Het beestje had zes poten , elk voorzien van zeventien sensoren . Als een van die poten op een obstakel stootte , kon Hannibal zelfstandig beslissen om die op te tillen . Een belangrijke opinie die bij deze experimenten door Brooks werd verdedigd , is de opvatting dat mens en dier een gedecentraliseerd zenuwstelsel hebben ( dus geen centrum in de hersenen ) , iets wat relatief ' makkelijk ' na te bootsen is bij robots . Ondertussen gebeurt er ook allerlei onderzoek naar de mogelijkheid om processen te ontwikkelen die robots toelaten externe geluiden te herkennen . Bovendien wordt er ook geëxperimenteerd met een soort van plastic huid voor Cog , uitgerust met sensoren die zijn tastzin verder moeten ontwikkelen . Zo krijgt hij eigenlijk sensoren voor alle lichaamsfuncties en dat is nodig om hem goed te kunnen doen functioneren . Want , zo zegt Brooks , de complexiteit zit niet in de mens zelf , maar in de wereld om hem heen . Dus is het nodig om een systeem te bouwen dat met de wereld kan interageren . Brooks benadrukt eveneens dat hij probeert om een complex kunstmatig leven te bouwen , op de beste manier die nu mogelijk is , zonder allerlei futuristische elementen erbij te betrekken . Een andere specialist op het gebied van ' Artificial Life ' is de al eerder vermelde Chris Langton , die aanvankelijk enkel onderzoek verrichtte in verband met het evolutieproces zoals door Darwin beschreven . Geleidelijk aan begon ook hij echter meer interesse te tonen voor ' Artificial Life ' , waarvoor hij zijn computerkennis ten volle ging benutten . Hij stelde de wereld voor als een ruitjesblad , waarbij elk ruitje voortdurend van kleur verandert , eerst willekeurig , daarna volgens bepaalde regels die een structuur in dat proces zouden moeten brengen . Bij een volgende stap werd een soort ' loop ' in het programma ingebouwd , met als resultaat dat de ruitjes eenheden gaan vormen , die zichzelf blijven reproduceren . Langton had dus bereikt wat hij wilde : zelfreproductie zoals gebeurt bij menselijke organismen , maar dan in een tweedimensionale wereld . Het is logisch dat het gebruik van een pc erg veel voordelen biedt op dit gebied . Zulke experimenten in verband met het evolutieproces zouden in de natuur zelf uiteraard onmogelijk zijn . Een laatste wetenschapper die vermeld moet worden is Kauffman . Hij benadert ' Artificial Life ' vanuit een weer helemaal ander vertrekpunt , meer bepaald de scheikundige wereld . Hij heeft onder andere chemische experimenten uitgevoerd waarbij aminozuren worden gevormd en tevens de bouwstalen voor DNA- en RNA-structuren . De vraag die zich dan stelt is : wat als er op grote basis zulke stoffen kunnen worden gemaakt ? Dan zouden er moleculen kunnen ontwikkeld worden die vooral voor de geneeskunde erg nuttig kunnen zijn . Er kunnen namelijk nieuwe combinaties geproduceerd worden die moleculen opleveren die nooit eerder hebben bestaan . Het aantal mogelijke samenstellingen loopt namelijk erg hoog op : 10 tot 130 e macht ! Bij dat grote aantal zitten er zeker een aantal erg nuttige moleculen , die een rol kunnen spelen bij het vervaardigen van pakweg medicijnen , enzymen of biosensoren . Wat is nu het verband met ' Artificial Life ' ? Hierbij gaat het dus voornamelijk om de behoefte om via complexe informaticasystemen theorieën in verband met de evolutieprocessen te begrijpen , zelfs na te bootsen . Wat als nu die pc kan vervangen worden door chemische processen , waarbij het mogelijk wordt om zichzelf reproducerende moleculen te ' produceren ' ? Dan is er wel degelijk ' Artificial Life ' . Die studie van relatienetwerken tussen moleculen is de laatste tijd een heel nieuw onderdeel van de scheikunde geworden , waarover nog heel wat onderzoek zal moeten gebeuren . Op een ruimer niveau kan het namelijk in de toekomst misschien mogelijk worden om groepen moleculen te doen ontstaan , die nieuwe ecosystemen kunnen vormen . Deze kunnen dan bestudeerd worden , met het oog op de observatie van hoe dergelijke groepen van verzamelde gemeenschappen hun wereld scheppen , om zo de evolutie en ontwikkeling van culturen beter te kunnen begrijpen , met andere woorden om te zien hoe mensen met elkaar ( kunnen ) samenleven . 