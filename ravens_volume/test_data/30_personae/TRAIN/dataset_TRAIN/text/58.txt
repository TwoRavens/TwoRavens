Artificial Life : Kan de mens de natuur nabootsen ? Een absolute leek zijnde in alles wat met informatica en computers te maken heeft , was het bekijken van de documentairefilm Artificial Life een zware opgave . Bits van de bytes onderscheiden valt mij vaak zwaar . Helemaal wijs geraken uit Artificial Life zal ik wel nooit , maar de film een tweede keer bekijken zou alvast helpen . Wat ik er de eerste keer van wist op te steken , is het volgende . Artificial life ofte kunstmatig leven is de term voor een zekere vorm van leven door de mens gecreëerd . Wetenschappers proberen leven , ontstaan uit de natuur met behulp van een computer te simuleren om een beter inzicht te krijgen in de evolutieprocessen . Op die manier wordt het mogelijk leven te bestuderen , zonder te worden begrensd door moeilijkheden die de studie van natuurlijk leven met zich kan meebrengen . Het is immers onmogelijk terug te reizen tot het begin van onze evolutie . Een belangrijk doel is het ontwerpen van een machine die zichzelf kan kopiëren , omdat de mogelijkheid tot zelfreproductie hét kenmerk is van natuurlijk leven . Zo toonde de film een machine in een tweedimensionale computerwereld , die zichzelf eindeloos kon voortplanten . Dit proces werd tot dan toe onmogelijk geacht . Er werd ook een machine getoond , in een driedimensionale wereld , die zichzelf kon kopiëren door zijdelings verbonden eenheden . Een andere toepassing van artificial life is het vervaardigen van robots . Deze kunnen gebruikt worden om op hun beurt weer andere robots te maken . Andere robots kunnen ingezet worden om terreinen , ontoegankelijk voor de mens , te exploreren . Een goed voorbeeld hiervan zijn de volledige autonome robots die fungeren als testpiloot voor ruimte- of maanreizen . Toepassingen met robots kunnen zelfs nog verder gaan . Zo pretenderen bepaalde wetenschappers dat ze in staat zijn een robot te maken met het intelligentiepeil van een klein kind . De lagere functies van de mens worden nagebootst en de robot wordt in staat gesteld zelf dingen aan te leren . De hersenen van deze robots vormen geen centrum , maar worden van buitenaf gestuurd . Zo krijgt men meer inzicht in de precieze werking van het menselijke brein . Aan de wieg van deze soort robots stonden insecten . Het zenuwstelsel van insecten vormde de basis voor de robot Hannibal . De werking van zijn poten werd op exact dezelfde wijze georganiseerd als die van insecten . De technieken voor het vervaardigen van robots zijn intussen sterk geëvolueerd . Het is reeds mogelijk om de robot uit te rusten met geluidsherkenningssystemen , handen waarbij de vingers afzonderlijk van mekaar kunnen bewegen en zelfs met een huid , voorzien met sensoren die de menselijke tastzin evenaren . Uit de wisselwerking tussen dit systeem en de buitenwereld , besluiten de wetenschappers dat de complexiteit in de wereld zit , en niet in de mens zelf . Eind jaren vijftig verrichtte onderzoeker Stanley Miller baanbrekend werk omtrent artificial life en de aanmaak van eiwitten . Hij hield zich bezig met het reproduceren van aminozuren en ontdekte dat het mogelijk was zelf aminozuren te creëren door een combinatie van water , gas en elektriciteit . Wanneer men deze aminozuren op een bepaalde wijze combineert , ontstaan er eiwitten en wanneer men deze op hun beurt combineert , ontstaan er nieuwe moleculen . De kunstmatig gevormde eiwitten kunnen in combinatie treden met menselijke eiwitten en zo compleet nieuwe moleculen vormen . Deze toepassing van artificial life kan een revolutionaire rol spelen in de geneeskunde . Samenvattend kan worden gezegd dat artificial life die tak van de wetenschap is die zich bezig houdt met het opwekken van kunstmatig leven , naar het voorbeeld van de natuur om zo een beter inzicht in het evolutieproces van de natuur te krijgen . Ze bootsen natuurlijk leven na door gebruik te maken van computers , robots en chemische stoffen . Deze drie methodes combineert men tot iets dat zich gedraagt als een ecologisch organisme . De wetenschap die zich buigt over de studie van artificial life , tracht te achterhalen wie of wat we zijn . Ze stelt het leven in vraag en is dus logischerwijze onderhevig aan kritiek . Men kan zich terecht afvragen wat nu het nut is van het nabootsen van de natuur . Waarom zou men het meest onbevattelijke op aarde , namelijk de natuur , toch krampachtig willen bevatten ? En is de evolutietheorie niet eerder het domein van biologen dan van informatici en computerwetenschappers ? De eerste toepassing , een machine die in staat is zichzelf te reproduceren is in mijn ogen compleet nutteloos . Deze machines mogen dan wel een staaltje van ingenieurtechnische perfectie zijn , met de natuur hebben ze weinig te maken . In geen enkel opzicht laten ze zien hoe de natuur precies werkt . Ze reproduceren iets waar de natuur zelf niet eens de mogelijkheid toe heeft en bovendien staan ze niet eens in een echte wereld . De toepassing van de robots bewijst wel degelijk zijn nut . Robots zijn al zo ver geëvolueerd , dat ze de capaciteit hebben om volledig autonoom taken uit te voeren . Bepaalde taken kunnen het leven van de mens lichter maken , andere taken zijn dan weer onmogelijk voor de mens en kunnen enkel door robots uitgevoerd worden . Dit werd eerder al aangetoond door het voorbeeld van de testvluchten . Robots een intelligentiepeil van een kind toeschrijven en hen vergelijken met een mens is dan weer al te kras . Robots zijn niets meer dan door de mens voorgeprogrammeerde machines die bestaan uit oneindige getallenreeksen . Iets waar de natuur eindeloos ver boven staat . Ze mogen dan wel dingen kunnen waarnemen en voelen , ze zullen zich nooit de vraag stellen waarom iets er zo uitziet of zo aanvoelt . Robots zijn en blijven machines , weliswaar van een technisch verbluffende kwaliteit , maar kunnen wat mij betreft geen enkel inzicht bieden in menselijk leven . De derde toepassing , deze van het aanmaken van chemische stoffen is van een immens belang voor het menselijke leven . Ze laat niet alleen zien hoe menselijke bouwstoffen onderling reageren , maar maakt het ook mogelijk in te grijpen wanneer blijkt dat er een of ander defect opduikt in het menselijke lichaam . Door menselijk leven te imiteren , creëert men kunstmatig leven dat in staat is menselijk leven te redden . Kijk bijvoorbeeld naar suikerpatiënten , die met behulp van insuline op een relatief normale manier door het leven kunnen gaan . Deze laatste toepassing is wat mij betreft dan ook artificial life ten voeten uit , de enige toepassing deze naam waardig . De documentairefilm Artificial Life heeft mij heel wat bijgebracht over iets waar ik voorheen niets van af wist . Ik werd vaak verbaasd door het technische vernuft en de mogelijkheden van computersimulatie , maar kon vaak ook niet verder kijken dan enkel deze technische kunde . Het doel en het nut van deze artificial life-wetenschappen is mij meestal geheel ontgaan . De natuur vergelijken met ellenlange cijferreeksen , door de mens ingegeven , is gewoonweg ridicuul . Laten we iets onvatbaars als de natuur gewoon in ere houden en niet pretenderen dat we met een machine de natuur kunnen nabootsen of nog erger , de mysteries van de evolutie ervan kunnen achterhalen . Verder moeten we misschien ook overwegen of het bestuderen van menselijk leven en ontrafelen van de evolutieprocessen niet eerder de taak is van meer biologisch onderlegde wetenschappers . Hoe kunnen we immers beter de natuur begrijpen , dan door de natuur zélf te onderzoeken . Met alle respect voor informatici die op andere vlakken ongezien werk verrichten , de natuur behoort nog steeds niet tot hun onderzoeksveld . Schoenmaker blijf bij je leest . 