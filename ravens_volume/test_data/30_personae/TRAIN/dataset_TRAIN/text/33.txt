Artificial Life Deze documentaire die vermoedelijk uit de jaren '80 stamt , draait voornamelijk rond het eerder futuristische idee van een machine die zichzelf kan namaken zonder dat er menselijke interventie bij aan de pas zou komen . De link wordt ook meteen gemaakt met natuurlijke processen , processen die zich in de mens voordoen . Als eerste voorbeeld om dit idee te verduidelijken worden kleine houten constructies getoond die zichzelf aan elkaar aanpassen en zo stilaan een grotere constructie vormen . Dit proces zou gelijkaardig zijn aan het delen en vermenigvuldigen van cellen in levende wezens . Feit is wel dat deze ' cellen ' door de mens gemaakt zijn en niet door de natuur . Men wil biologische fenomenen nabootsen in niet-biologische media en een machine creëren die zich gedraagt als een natuurlijk organisme . Het idee van het creëren van een ' intelligent wezen ' is niets nieuws ; al in de 18 e eeuw werd ooit een artificiële eend gemaakt die zich bewoog en gedroeg als het dier zelf . Dit heeft op zich niets te maken met echte intelligentie , maar het komt er wel op neer dat een niet-biologisch iets zich gedraagt als een levend wezen . Eén van de wetenschappers die men over deze zaak interviewt , is een zekere John Holland . Deze man heeft computerprogramma bedacht dat zelf programma's maakt zonder dat daarbij een programmeur aan de pas komt . Het reproduceert dus als het ware zichzelf , zoals natuurlijke cellen dat zouden doen . Elke eigenschap van het programma wordt gereduceerd tot een getallenreeks die zichzelf dan kopieert en zich kruist met andere reeksen . Iets verder in de documentaire wordt een ander wetenschapper , genaamd Chris Langton , geïnterviewd over een gelijksoortig programma . Dit programma maakt kopieën van zichzelf door middel van zich steeds herhalende lussen . Na een tijd lijken de oudere lussen ' uit te sterven ' , wat een vrij treffende gelijkenis toont tussen dit programma en echt leven . Langton was aanvankelijk erg verbaasd dat het programma in staat was tot zulke vergevorderde ' voortplanting ' . Verder legt de man de nadruk op het feit dat met ' slimme ' computerprogramma's vaak fenomenen kunnen worden bestudeerd die men in de echte wereld niet kan bestuderen . In de jaren '80 kwam men voor het eerst op de proppen met de term ' artificial life ' . Ergens in de Verenigde Staten werden 150 geïnteresseerden van over de hele wereld uitgenodigd op een conferentie waar de eerste ideeën uit de doeken werden gedaan en er over het fenomeen kon worden gediscussieerd . 150 man lijkt mij persoonlijk geen overdreven aantal maar toch wordt er gedaan alsof dit een zeer talrijke opkomst is . Eén van de genodigden is de fysicus Doyne Farmer uit Santa Fé , die een belangrijke figuur is op het gebeid van de chaostheorie . Hij beschrijft leven als iets dat spontaan ontstaat en geen oorzaak nodig heeft . Zo verklaart hij ook het feit dat men leven weldegelijk kunstmatig kan laten ontstaan . Toch heeft de man al nagedacht over de filosofische en ethische gevolgen van iets als kunstmatig leven en vindt ook dat die invalshoek niet verwaarloosd mag worden in het verdere onderzoek . Het onderzoek naar artificieel leven is een soort van stroming geworden binnen de wetenschap met een heel arsenaal aan invullingen . Zo is er een instituut dat werkt aan robots die zoveel mogelijk eigenschappen gelijk zouden moeten hebben met menselijke wezens . Dit gaat natuurlijk stap voor stap maar het uiteindelijke doel is een ' echte ' kunstmatige mens . Men is bijvoorbeeld al in staat geweest en kleine insectachtige robot te creëren die een raket naar de maan bestuurt , uitstapt en er foto's neemt en zaken filmt . En ander model is de robot genaamd Cog , die er op de duur als een echte mens zou moeten uitzien en ook zo functioneren . Op dat moment had hij al de intelligentie van een klein kind . Zijn ' brein ' is zo opgesteld dat alle functies die een menselijk brein heeft erin opgenomen zijn . Er worden hem stapsgewijs zaken aangeleerd die steeds ingewikkelder worden , zodat zijn brein mee evolueert . Een interessant onderzoekspunt is hier ook dat men zo in feite kan zien hoe het menselijk brein precies werkt . Men heeft namelijk controle over deze technologische processen , maar bij een echt brein is de precieze werking nauwelijks te onderzoeken . Cog wordt stilaan verder en verder ontwikkeld ; men is bezig aan het maken van zijn ' handen en armen ' en een plastic omhulsel voor zijn lichaam . Daarin zou ook een soort van tastzin verwerkt worden , zodat de robot op prikkels uit zijn omgeving zou kunnen reageren . Alle zintuigen zouden zo door sensoren moeten worden vervangen . Men werkt onder andere ook nog aan zijn gehoorsysteem . Eén van de argumenten die wetenschappers in de documentaire gebruiken om kunstmatig leven de rechtvaardigen is het feit dat het de wereld is die complex is en niet het leven zelf . Men zou dus compleet in staat moeten zijn om leven na te maken , omdat het op zich geen extreem ingewikkelde formule is . Als men diezelfde redenering doortrekt zou men kunnen stellen dat het voor de technologisch ver geëvolueerde mens mogelijk zou moeten zijn om een wezen te creëren dat veel ingewikkelder in elkaar zit dan de mens zelf . Stuart Kauffmann voegt hier nog iets opzienbarender aan toe . Hij heeft het over het terrein van de genetica en meerbepaald het onderzoek naar moleculaire evoluties . Men heeft namelijk vastgesteld dat er een enorme hoeveelheid aan mogelijke moleculen kan bestaan , maar dat die hoeveelheid nooit bereikt is . Er zouden dus een enorm aantal moleculen ( nog ) nooit hebben bestaan , maar in theorie zou dit wel kúnnen . Dit kan dus ook betekenen dat er nog allerlei ongekende functies kunnen ontdekt worden die met deze moleculen gepaard gaan . Kauffmann zou eigenlijk de ' bits en chips ' in de computerprogramma's die zich bezighouden met kunstmatig leven willen vervangen door echte moleculen , zodat waarlijk leven zou ontstaan . Door de invoeging van moleculen in dit systeem zou niet enkel informatie kunnen worden overgedragen maar ook energie en materie zoals bij echt leven . Hij voegt er nog aan toe dat het uiteindelijk doel van het creëren van artificieel leven zou zijn het ontstaan van het leven te vatten . Persoonlijk heb ik serieuze bedenkingen bij deze documentaire maar dat is waarschijnlijk vooral zo omdat ik nogal sceptisch sta tegenover technologie in het algemeen , vooral in combinatie met biologie of geneeskunde . Wat mij meteen opviel bij de meeste van de geïnterviewde wetenschappers was hun fanatisme ; en fanatisme vind ik op zich al iets gevaarlijks . Vooral bij de man met de robots kreeg ik meteen een beeld van een ' mad scientist ' à la Viktor Frankenstein . Het is misschien omdat ik in het middelbaar een opleiding Grieks-Latijn heb gevolgd dat ik een beetje geïndoctrineerd ben als het op ' hybris ' aankomt , maar ik weet toch niet zeker of het wel de taak is van de mens om te beslissen over zoiets allesomvattends als ' leven ' . Ik vraag me echt af of het de bedoeling zou zijn dat de mens zich boven de natuur stelt . Natuurlijk is dit vanaf de Verlichting zo geweest in beperkte mate , maar in de laatste decennia is men hierin steeds verder aan het gaan . Ik wil mezelf natuurlijk niet in de plaats van onheilsprofeet plaatsen maar iets in mij zegt dat de mens misschien ooit het deksel op de neus zal krijgen en wie weet wel sneller dan we denken . 