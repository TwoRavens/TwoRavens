Artificial Life Wanneer we het willen hebben over ' Artificial Life ' doen we er goed aan deze term even te definiëren , aangezien het een terrein is binnen de wetenschap dat eerder onbekend is bij het publiek . Laten we om te beginnen de term al eens opsplitsen : ' artificial ' refereert naar iets dat door de mens geconstrueerd is , en dus niet tot stand is gekomen door een natuurlijk proces . De term ' life ' mag dan duidelijk lijken voor de meeste mensen , toch zal ik mij genoodzaakt voelen hier later nog op terug te komen . Voorlopig zal de idee die bij de meeste mensen spontaan opkomt echter volstaan . ' Artificial Life ' is dus leven gecreëerd door de mens , zo kunnen we uit de vorige paragraaf concluderen . Maar hoe gaat dit dan juist in zijn werk , dit creëren ? Wel , de bedoeling is om biologische fenomenen te creëren met behulp van niet-biologische middelen . De meeste mensen denken hierbij ongetwijfeld aan robots , en helemaal ongelijk zou men ook niet hebben , al is het terrein wel wat uitgebreider . Het bouwen van robots , en dus een poging tot artificieel leven , is een probleem dat de wetenschap al eeuwen bezighoudt . Al in de zeventiende eeuw bouwde een Franse wetenschapper een robot-eend . Het geval kon lopen , met de vleugels klappen , voedsel tot zich nemen en dat voedsel ook omzetten in excrementen . Het probleem bleef echter dat het onmogelijk was voor Roboduck om zich voort te planten . Het lijkt voor zich te spreken dat de wetenschap al veel verder gevorderd is dan in de zeventiende eeuw . Op het wereldberoemde Massachusetts Institute of Technology ( MIT ) bouwde een robot die luistert naar de uiterst elegante naam Cog . Cog is veel geavanceerder dan Roboduck . Hij ( het gebruik van het persoonlijk voornaamwoord is bij gebrek aan een beter woord ) is in staat om waar te nemen . Cog heeft massa's ingebouwde sensoren waarmee hij de buitenwereld kan waarnemen : hij kan voelen , zien en horen . Wat waarschijnlijk belangrijker is , is dat de onderzoekers hopen dat de robot ook in staat is om te leren . Zo zal hij in eerste plaats coördinatie moeten leren . De wetenschappers op MIT hopen om hem via dit eerder eenvoudige leerproces op langere termijn ook abstracte concepten aan te leren . Kort gezegd : ze hopen dat Cog uiteindelijk intelligent zal worden . Hierbij is het natuurlijk belangrijk om te vermelden wat we begrijpen onder de term ' intelligentie ' . De wetenschappers aan het MIT gaan uit van een concept dat gebaseerd is op de studie van insecten . Insecten zijn wezens die zijn opgebouwd uit massa's sensoren , maar hebben geen centraal controlecentrum . Hun intelligentie bestaat als het ware enkel uit hun interactie met de buitenwereld . De mensen aan het MIT gaan er van uit dat dit ook opgaat voor de mens . De mens zou , volgens hen , zijn intelligentie ontlenen uit zijn interactie met de buitenwereld . Hierbij werd de mens en zijn intelligentie dus gereduceerd tot een simpel proces van actie en reactie . Ik wil hierbij als bezwaar oproepen dat dit eerder een simplistisch beeld is en , als ik zo vrij mag zijn , een lui beeld . In plaats van te proberen robots op een menselijk niveau te krijgen , reduceert men de mens tot het niveau van een robot , een machine . Dit is eerder de problemen uit de weg gaan en , naar mijn persoonlijke mening ( die uiteraard helemaal niet van tel is ) , een onwetenschappelijke houding . Nu komen we op een cruciaal punt in mijn betoog . Ongeacht de onvoorstelbare complexiteit die reeds bereikt is , en die ongetwijfeld nog verder uitgebreid zal worden , blijft de wetenschap , in dit geval vooral de robotica , met één belangrijk probleem worstelen , namelijk zelf-reproductie . Het is al enige tijd bewezen dat een machine in staat is van zichzelf te reproduceren , met name door een wetenschapper genaamd John von Neumann . De details van dit bewijs zal ik u , en mezelf , besparen , maar het is belangrijk om dit op te merken , aangezien het algemeen aanvaard is dat zelf-reproductie één van de belangrijkste kenmerken is om iets als ' levend ' te beschouwen . Hierbij moet echter een belangrijke bedenking gemaakt worden , een bedenking die Doyne Farmer ook al maalte op een conferentie over artificieel leven in 1987 te Los Alamos . Leven is een biologisch fenomeen dat automatisch gebeurt . Het is ook , in mijn nederige opinie , iets dat toevallig gebeurt . Een machine kan gerpogrammeerd worden om zichzelf te reproduceren , maar dan voldoet het aan geen van beide voornoemde voorwaarden . Het gebeurt niet automatisch , want de machine moet geprogrammeerd worden om zichzelf te reproduceren , en het gebeurt ook niet toevallig , want de machine krijgt een specifieke opdracht om zichzelf te reproduceren . In die zin is het naar mijn mening wel mogelijk om onvoorstelbaar complexe machines te bouwen , die bovendien nog in staat zijn om zichzelf te reproduceren , maar is het niet mogelijk om op een mechanische manier aan de voorwaarden te voldoen om te kunnen spreken over ' leven ' . Laten we nu het terrein van de robotica achter ons laten , bij de dromers en de sciencefictionschrijvers , en ons begeven op het terrein van de biologische wetenschappen . Zoals ik al eerder opmerkte , probeert men artificieel leven te creëren door biologische fenomenen op te wekken met niet-biologische middelen . De robotica heeft zich , naar mijn mening , te veel gefocusd op het bouwen van complexe modellen van wezens , zonder echt aan leven toe te komen , om redenen die ik in de vorige paragraaf heb uiteengezet . Er is echter een andere tak in de wetenschap , een tak die zich bezighoudt met de bouwstenen van het leven zelf , die onze belangstelling meer waard is . Ik heb het nu over die tak van de wetenschap die moleculen bestudeert . Het idee hier is om nieuwe moleculen tot stand te laten komen . Hierbij is enige uitleg wel aan de orde . Moleculen komen tot stand door een combinatie van aminozuren . Als we kijken naar de hoeveelheid bekende aminozuren en de hoeveelheid bekende moleculen , komen we tot een vreemde vaststelling . Als we alle mogelijke combinaties van aminozuren uitrekenen , wat perfect mogelijk is , zien we dat er veel meer mogelijke combinaties zijn dan die er tot nu toe in de natuur voorkomen . Wetenschappers proberen daarom om aminozuren bij elkaar in de buurt te brengen , in de hoop dat ze zullen interageren , en er zo nieuwe moleculen zullen ontstaan . Men probeert als het ware een volledig nieuwe evolutie op te starten , en er is niets dat er op wijst dat dit niet mogelijk is . De gevolgen van dit experiment zijn uiteraard niet te onderschatten . Het is bijvoorbeeld mogelijk dat men op deze manier nieuwe medicijnen ontdekt . Tot nog toe heeft de farmacuetische wereld steeds gebruik moeten maken van moleculen die reeds in de natuur aanwezig waren , wat toch een grote beperking was . Dat is een grens die men nu mogelijk zal kunnen overschrijden . En dit is maar één van de voorbeelden voor praktische toepassingen die mogelijk zullen worden door deze evolutie in de wetenschap . Maar om terug te keren naar het principe van artificieel leven , moet ook hier weer een kleine bedenking gemaakt worden . Ook hier voldoet men niet aan de voorwaarden die ik eerder genoemd heb als voorwaarden om te kunnen spreken over leven . Toch in elk geval niet ten gronde . Ook hier gebeurt het ontstaan van leven niet volstrekt automatisch en toevallig . Toch lijkt het me dat de mate van automatisme en toevalligheid dermate groot is , dat we hierin terechter kunnen spreken van artificieel leven . 