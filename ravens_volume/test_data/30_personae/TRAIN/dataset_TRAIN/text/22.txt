In de film over " automatische mechanische zelfreproductie " geven een aantal wetenschappers uitleg over hun onderzoek in verband met artificiële intelligentie en het nabootsen van leven op een kunstmatige manier . Het was de wiskundige John von Neumann die zich de vraag stelde of het mogelijk was een machine te bouwen die zichzelf automatisch kan kopiëren . Een machine dus , die kan werken als een levende cel en zo in staat is zichzelf te reproduceren . Erland R. Penrose heeft hieromtrent een aantal experimenten uitgevoerd door te werken met modellen uit triplex om op die manier kiemen na te bootsen . Modellen met twee hefbomen kunnen zijdelings met elkaar verbonden worden . Wanneer er vier eenheden met elkaar verbonden worden , splitsen die zich op in twee groepen van twee , acht eenheden vormen uiteindelijk twee groepen van vier , enz. Zo zijn er modellen die in staat zijn tot samenvoegen en combineren en waarmee natuurlijke selectie en evolutie na te bootsen is . Dat wil zeggen dat de fundamentele verschijnselen van het leven te vangen zijn in mechanische modellen . Het werken met triplex is echter niet meer van deze tijd . Tegenwoordig heeft men de triplexmodellen vervangen door speciale programma's op computer . De modellen worden ook steeds complexer en het is tegenwoordig mogelijk om onder andere erfelijkheid en mutatie na te maken . De grens tussen echt en artificieel leven is dus steeds moeilijker te trekken . Wetenschappers gaan op zoek naar de fundamenten van het leven en van de intelligentie door kunstmatig leven te creëren . Dat leven is dus door de mens gemaakt ( en niet door de natuur ) en het is de bedoeling om biologische verschijnselen te herscheppen met niet-biologische middelen . Dit kan men bijvoorbeeld doen met behulp van een computer , in de vorm van robots of met chemicaliën . Door al die verschillende elementen samen te brengen probeert men te komen tot iets dat zich als een biologisch organisme gedraagt . Mensen werken al eeuwenlang aan het reproduceren van die essentie van de levenskracht in allerlei soorten mechanismen . Een voorbeeld hiervan is de kunsteend die Jacques de Vaucanson reeds in de 18 e eeuw bouwde . Deze eend was een automaat die zijn vleugels kon bewegen en zelfs voedsel tot zich nam en verteerde en was niet van organische materie gemaakt . Sindsdien geloofden mensen echt dat men met mechanische middelen iets van het leven getroffen had . John Holland , eveneens een computerwetenschapper , speelde een cruciale rol in de ontwikkeling van artificieel leven . John von Neumann had eerder het filosofische idee dat een machine zichzelf niet kon reproduceren weerlegd . John Holland bedacht later een methode waardoor de computer zelf kon zoeken naar de oplossing voor ingewikkelde problemen . Door gebruik te maken van principes uit de evolutieleer zoals kruisen en selectie , liet hij de computer programma's creëren . John Holland hoopte met kunstmatige simulatiemiddelen problemen te kunnen oplossen die hij niet rechtstreeks kon aanpakken . Het belangrijkste hierbij was de selectie en de reductie van eigenschappen tot reeksen getallen . Om te beginnen moet dus een lijst opgesteld worden met daarop alle kenmerken die relevant lijken te zijn . Aan die kenmerken moet vervolgens een bepaalde waarde toegekend worden . Daarna moeten twee ketens gekruist worden . Beide ketens worden op een willekeurig punt afgebroken en de ene helft van de eerste keten wordt verbonden met een helft van de tweede keten en andersom . Zo worden twee nieuwe ketens bekomen . Deze manier van werken met genetische algoritmen gaat zeer snel omdat het voor de computer heel makkelijk is en er kunnen enorm veel generaties mee gekweekt worden . De interesse voor het genetische algoritme werd echter pas echt in de jaren '80 gewekt , na een congres van Chris Langton over kunstmatig leven . Hij bracht op dit congres mensen uit verschillende vakgebieden samen en sindsdien gaat er veel meer aandacht naar het onderzoek in verband met kunstmatig leven . Doyne Farmer , een fysicus die mede verantwoordelijk was voor dit congres , heeft een eigen filosofie . Het leven is volgens hem een spontaan natuurlijk verschijnsel dat automatisch optreedt en geen speciale interventie vereist en ook geen uitzonderlijke gebeurtenissen . Het is een waarschijnlijkheid en niet het resultaat van een aantal toevalligheden . Vooral de vraag hoe je leven kon laten ontstaan ' vanuit de basis ' met simpele elementen die op elkaar reageren hield hem sterk bezig . Doordat deze elementen informatie opslaan en die uitwisselen , ontstaat er spontaan leven . Verder vroegen Farmer en zijn collega's zich ook af wat de socio-politieke gevolgen op lange termijn zouden zijn . Die zijn blijkbaar zeer verstrekkend en zouden de wereld heel ingrijpend kunnen veranderen . Aan het Technologisch Instituut van Massachusetts houdt Rodney Brooks zich bezig met het creëren van autonome robots . Hij geeft het voorbeeld van een simulatie van een robot die een maanlanding maakt . Bij de landing ontwaakt de robot en gaat hij , na vier dagen opgesloten te zijn zonder enig contact te hebben , zijn taak uitvoeren . Om de vergrendeling van de maanlander te laten openspringen beweegt hij zijn achterpoot en staat vervolgens op . Infrarood-sensoren die op hem bevestigd zijn zorgen ervoor dat hij de weg naar de maanlander terug kan vinden . Een andere robot is de mensachtige robot Cog . Op deze robot zijn verschillende camera's en sensors bevestigd die verbonden zijn met zijn geheugen . Het is de bedoeling dat men hem verschillende dingen aanleert , gaande van het aanraken van bepaalde zaken met zijn armen , het houden van zijn evenwicht , tot het volgen van bewegende dingen met zijn ogen . Zijn hersenen bestaan uit verschillende elementen die nauw samenwerken . Op die manier kunnen allerlei soorten intelligentie getest worden . Nog een andere robot is Hannibal , een robot met sensors op zijn zes poten . Door de vele sensoren op zijn poten is hij in staat zijn evenwicht perfect te houden door de stand van zijn poten op elkaar af te stellen . Dit wordt uiteraard gestuurd door zijn geheugen , net zoals dat eigenlijk bij de mens het geval is . Het gaat om de wisselwerking tussen het systeem en de buitenwereld . Mensen denken volgens Rodney Brooks heel graag dat hun centrale ik in hun hersenen zit , maar de complexiteit bevindt zich volgens de onderzoeker in de wereld en dus niet enkel en alleen in de mens zelf . Chris Langton , de wetenschapper die het congres over kunstmatig leven organiseerde , hield zich voornamelijk bezig met het vraagstuk over het proces van evolutie . Hij probeerde dit vraagstuk te benaderen door evolutionaire algoritmen in de computer in te voeren . Het programma dat hij creëerde maakt kunstmatige , tweedimensionale werelden . De wereld wordt in dit programma voorgesteld als een groot vlak met hokjes . Elk vierkantje kan zich in een aantal toestanden bevinden die met kleuren worden weergegeven . Bij elke stap kijken alle vierkantjes in deze ruitjeswereld naar hun eigen kleur en de kleuren eromheen om in de volgende stap van kleur te veranderen . Langton was in staat een aantal regels op te stellen waardoor in die wereld een structuur kon worden gevormd die een kopie van zichzelf kon maken . Met dit vrij simpele systeem wordt het vermogen van levende organismen om zich voort te planten nagebootst . De laatste tijd probeert men dit systeem steeds te verbeteren . Zo is men gekomen tot het zwerm-simulatiesysteem , een veel uitgebreider systeem dan het oorspronkelijke . Kleine groene vierkantjes gaan op zoek naar de ideale temperatuur in de gecreëerde wereld . Dit systeem is een algemeen instrument geworden om het dynamisch verloop van de evolutie te bestuderen . Langton kan nu de evolutietheorie bestuderen en experimenteren met evolutionaire processen op een manier die in de natuur onmogelijk is . Al deze onderzoeken naar kunstmatig leven zijn uitermate interessant en niet alleen wetenschappelijk maar ook best wel filosofisch , ze zetten aan tot nadenken . Persoonlijk interesseert het onderzoek van de wetenschapper Rodney Brooks me het meest van al . Het creëren van robots is wat mij betreft de meest concrete voorstelling van kunstmatig leven en dus voor mij logischer en gemakkelijker om te begrijpen . Het is ongelooflijk om te zien hoe de mens in staat is om zulke ingewikkelde programma's en systemen te bedenken om onderzoek te voeren naar artificiële intelligentie . Toch denk ik dat men daarin misschien best niet te ver gaat . Op het einde van het deel van de documentaire dat we te zien kregen , komt Stuart Kauffman , een theoretisch bioloog , nog even aan het woord . Hij houdt zich bezig met de toegepaste moleculaire evolutie . Volgens hem kunnen enorm veel nieuwe moleculen gecreëerd worden met allerlei nuttige functies . Hierbij stel ik mij dan toch de vraag of men zover moet gaan om niet meer enkel na te bootsen wat reeds bestaat , maar ook effectief nieuwe dingen moet creëren , waarvan men de gevolgen niet kent . Kauffman is heel positief over zijn project en lijkt ervan uit te gaan dat de gevolgen alleen maar positief zullen zijn . Hij denkt ver vooruit en denkt zelfs het ultieme kunstmatige leven te kunnen creëren . Ver vooruit denken is natuurlijk niet altijd slecht , maar met alleen veronderstellingen ben je niet veel . Misschien is het beter het onderzoek stap voor stap te voeren en na te gaan wat de gevolgen precies zijn . Het belangrijkste is nog steeds dat het onderzoek de mens vooruit helpt , en met eventuele fout ingeschatte gevolgen is dat misschien niet meer het geval . 