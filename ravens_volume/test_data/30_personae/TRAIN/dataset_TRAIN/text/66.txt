Artificial Intelligence De film ' Artificial Intelligence ' brengt de verschillende strekkingen binnen het onderzoek naar AI samen en geeft hiervan een mooi overzicht . In de eerste plaats gaat het over Artificial life , dit is leven dat door de mens , en niet door de natuur wordt gecreëerd . Men probeert biologische fenomenen te scheppen met middelen die niet biologisch zijn , zoals computers , robots en dergelijke meer . Een van die biologische fenomenen waar men specifiek in geïnteresseerd is , is reproductie . Kan een machine zichzelf kopiëren en wat heeft hij daarvoor nodig ? Men heeft dit op allerlei manieren geprobeerd , gaande van triplex modellen die je kan samenvoegen en die zich splitsen eens ze met genoeg zijn , tot getallenreeksen die eigenschappen voorstellen , en die aan hoog tempo nieuwe reeksen vormen . Deze laatste vorm van kopiëren en reproduceren noemt men genetische algoritmen . Een computer zou van deze techniek gebruik kunnen maken om andere moeilijke problemen op te lossen . Het lijkt me wel allemaal erg abstract , en ik weet niet of ik hierop het woord ' reproductie ' zou plakken . Het gaat niet om dingen die uit het niets ontstaan , maar om zaken die bij toevoeging van zichzelf door menselijke hand , groepjes gaan vormen . En het nut ervan ontgaat me ook enigszins . In 1987 vond er een groot congres plaats waarop alle takken van het onderzoek naar AI , en alles wat er mee te maken zou kunnen hebben , aanwezig waren . Het meest tot de verbeelding sprekende onderzoek was wel het proberen produceren van een mens gelijkende robot . Dit lijkt me ook wat de meeste mensen zich onder AI voorstellen . De robot zou een min of meer menselijke vorm krijgen met ongeveer de intelligentie van een klein kind . De robot zou ook bepaalde vaardigheden , zoals oog - handcoördinatie , moeten aanleren . Hiervan lijkt het nut al een heel stuk duidelijker . Zulke experimenten geven onder andere inzicht in de werking van het menselijk brein , men kan zo zien of de beschrijving van een brein voldoende is om voor intelligentie te zorgen . En welke delen maken dat we simpele vaardigheden kunnen aanleren . De onderzoekers gaan ervan uit dat er geen centrale ' ik ' in de hersenen zit waar alles samenkomt , en dat daarom intelligentie best te reproduceren valt . Zo'n uitspraken lijken me vrij kras , juist omdat niemand het weet . Je kan evenmin zeggen dat er wel zo'n centrale ' ik ' is als dat je kan zeggen dat er geen is . De robots krijgen op verschillende plaatsen sensoren die hen in staat moeten stellen te interageren met de buitenwereld . Intelligentie wordt hier beschouwd als wisselwerking tussen ' het zelf ' en de wereld . Maar als er geen centrale ' ik ' is kan je dan wel van een ' zelf ' spreken ? Het lijkt me niet zo dat het kunnen voelen van dingen , of via een ingebouwde camera de omgeving kunnen waarnemen , gelijk staat aan bewustzijn en intelligentie . Men moet al deze indrukken ook nog eens kunnen verwerken . Maar dat is nog niet genoeg , om van intelligentie te kunnen spreken lijkt het me dat men de indrukken van buitenaf volledig zelfstandig zou moeten kunnen verwerken en dat men door ervaring met die buitenwereld kan groeien . En dat is net wat deze robot niet zal doen . Hij zal enkele basisvaardigheden kunnen aanleren , maar daar houdt het mee op . Men zegt dat men deze robot de intelligentie van een klein kind wil geven , maar als het daarbij ophoudt , kan men dan wel spreken van intelligentie of is het gewoon een machine die enkele voorgeprogrammeerde taken kan uitvoeren . Het doet me eerder denken aan speelgoed-huisdieren , Furby's en dergelijke meer die bepaalde acties ingeprogrammeerd hebben gekregen en daardoor op handelingen van buitenaf een bepaalde reactie hebben . Maar is dit intelligentie ? Dan kan je van een telefoon ook zeggen dat hij intelligent is omdat hij rinkelt wanneer iemand me belt . Wat mij zo eigen lijkt aan intelligentie heeft zo'n robot net niet , een zelfstandige , persoonlijke kijk op de dingen die zijn handelen beïnvloedt . Men kan dan wel pleiten dat ook wij niet weten of er wel zoiets als ' het individu ' of ' de vrije wil ' bestaat . En misschien is een filosofisch debat hier wel op zijn plaats . Als wij als mens werkelijk intelligentie kunnen creëren , dan ontstaat bijna onmiddellijk de vraag of ook wij gecreëerd en beperkt zijn door een hogere schepper . Als ' het individu ' en ' de vrije wil ' niet bestaan , zoals deze bij de door ons gecreëerde robots niet bestaat , dan kan dit impliceren dat ook wij gecreëerd zijn . En daar komt nog bij dat deze artificiële intelligentie zonder onze inmenging in zijn geheel nooit zou hebben bestaan , dus zouden wij dan ooit hebben bestaan zonder enige inmenging ? Moest het dan niet het geval zijn dat we in onze mogelijkheden beperkt worden door ' hogere hand ' en dat wij door evolutie steeds meer kennis vergaren , dan zou dit bij robots ook het geval moeten zijn . Laten wij dit niet toe als scheppers van deze robots , dan lijkt het hele project mij een vrij hypocriete aangelegenheid . Ze moeten intelligent zijn in functie van ons , maar ze mogen niet autonoom zijn . Wat men dan eigenlijk wil is niet intelligentie creëren , maar is een mechanisch hoogstandje produceren dat gelijkt op een mens en in beperkte mate bevelen van buitenaf kan opvolgen . Wat me dan nuttiger lijkt is het onderzoek van Chris Langton of Stanley Miller . Chris Langtons onderzoek richt zich op evolutiemodellen en hoe organismen interageren met elkaar . Dit kan leiden tot simulaties van hoe gemeenschappen werken of hoe contacten tot stand komen . Het onderzoek van Stanley Miller richt zich op chemische systemen . Zij aandacht gaat vooral uit naar moleculaire diversiteit , wat betekent dat hij , door het maken van unieke chemische combinaties , totaal nieuwe moleculen gaat aanmaken . Het idee erachter is dat voor leven hier op aarde slechts een fractie van de mogelijke moleculaire combinaties wordt benut . In plaats van bits of chips elkaar te laten beïnvloeden wil hij dit doen met echte moleculen . Dit kan nuttig zijn voor allerlei takken , van de productie van nieuwe materialen tot de geneeskunde , en het kan zelfs een beeld geven van hoe gemeenschappen ontstaan . Dit lijkt me niet wat de meeste mensen zouden denken bij het horen van ' Artificial Intelligence ' , dit is ' echt ' leven artificieel creëren in plaats van artificieel leven creëren . Ik denk wel dat de gevolgen van zulk onderzoek veel minder in te schatten zijn dat van het computertechnologisch onderzoek . Ook ethisch kunnen er vele bezwaren komen , vooral vanuit religieuze hoek . Religieuzen zouden al snel kunnen opwerpen dat bepaalde ' levensvormen ' niet bestaan omdat God het niet gewild heeft . Stanley Miller zou dus wel eens veel tegenwind kunnen krijgen . Maar mijn enthousiasme gaat vooral uit naar wat dit onderzoek voor de geneeskunde zou kunnen betekenen . Dat kan gaan van nieuwe en betere materialen voor implantaties en kunstledematen die afstotingsverschijnselen tot een minimum beperken . Tot een totaal nieuwe vorm van geneesmiddelen . De mogelijkheden lijken eindeloos . Artificial Intelligence lijkt op sommige vlakken een zeer boeiend onderzoeksdomein , maar op andere vlakken lijkt het me eerder bezigheidstherapie voor volwassen kleine jongetjes die graag met robotjes spelen . Ook heb ik schrik dat bepaalde technologieën , en dit is bijna altijd het probleem met innovatieve uitvindingen , in verkeerde handen kunnen terechtkomen . Dat wat een zegen kan zijn voor de geneeskunde , kan vaak ook gebruikt worden om miljoenen mensen mee uit te moorden . En de gedachte aan autonoom functionerend oorlogstuig doet me al helemaal gruwelen , al is het maar om Schwarzeneggeriaanse connotaties . AI lijkt me dus geen eenduidig helder of positief begrip . Natuurlijk is er ook nog steeds AI op zeer kleine schaal , waarover in de film niets gezegd werd . Vooral de luxeproducten hebben er wel een boontje voor . Auto's die automatisch hun koplampen inschakelen , ovens die precies weten hoe lang je pizza moet bakken , en nog veel meer nutteloze gadgets die maken dat we over een paar jaar de hele dag in bed kunnen blijven liggen . Geef mij dan toch maar een grote natuurlijke tuin , zonder volautomatische , met sensoren uitgeruste grasmaaier . 