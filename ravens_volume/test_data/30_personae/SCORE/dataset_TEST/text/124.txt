Artificiële intelligentie houdt in dat men op zoek gaat naar de fundamenten van het leven en van intelligentie . Eenmaal gevonden probeert de mens deze te reconstrueren . Een van de wetenschappers die zich achter het project schaart , is Chris Langton van het Santa Fe Institute . Hij gelooft dat het voor de mens mogelijk is om leven te creëren zonder dat de natuur daar in tussenkomt . Als computerwetenschapper zoekt hij naar manieren om biologische fenomenen met niet-biologische elementen na te maken . De computer is daarbij een onmisbaar instrument . Ondertussen heeft hij met de robot bewezen dat het wel degelijk mogelijk is om dergelijke mechanismen te reconstrueren . Maar hieraan is een lang proces voorafgegaan : al in de 18de eeuw was de Franse ingenieur Vaucanson bezig met allerlei experimenten . Hij slaagde erin een roboteend te maken die groenten en fruit at en de verwerkte voedingsstoffen nadien weer uitscheidde . De onderzoekers naar artificiële intelligentie waren onder de indruk van de levensechtheid van deze ' anorganische materie ' . John Holland , verbonden aan de universiteit van Michigan , maakte dit brainstormproject rond artificieel leven eenvoudiger door het idee van de automatische zelfgeneratie . Indien men correcte regels opstelt voor een systeem , is het in staat om zichzelf te kopiëren . De vraag ' kan een computer een andere computer bouwen ? ' werd al eerder beantwoord door John von Neuman . Von Neuman bewees dankzij een zelfgeprogrammeerd systeem dat machinale zelfproductie geen utopie was . Langton beseft dat er nog een lange weg te gaan is vooraleer men in staat is processen zoals evolutie en natuurlijke selectie automatisch te construeren . Maar ooit hoopt hij tot een even grote ontdekking te komen als het ontstaan van het oog . De basisroute lijkt alvast uitgestippeld : men begint met het opsommen van levensnoodzakelijke kenmerken . Vervolgens gaat men aan elk van de elementen uit de bekomen lijst een waarde toekennen . Deze waarden vormen een willekeurige keten die de computer nadien kruist . Dergelijke genetische algoritmen kunnen tot in het oneindige gegenereerd worden . De basisstappen voor het artificiële leven lijken gezet ... Het eerste congres over artificiële intelligentie dateert van 1987 . Deze bijeenkomst was een mijlpaal daar de thematiek het statuut van een echte onderzoeksvraag kreeg . Fysicus Doyne Farmer verklaart er dat de filosofie achter artificieel leven is dat leven een natuurlijk verschijnsel is dat automatisch plaatsvindt en niet dankzij een aantal toevalligheden . Simpele elementen die informatie opgeslagen hebben , gaan kruisen en nieuw leven genereren . Eenmaal het automatisme achter dit proces achterhaald is , moet het volgens hem mogelijk zijn om dit machinaal te reconstrueren . De problemen zijn echter niet enkel van technische aard . Discussies laaien hoog op als het gaat over de socio-politieke consequenties . Welke impact zal dit hebben op de wereld , het leven en de mens ? Zal dit waardenpatronen doorbreken ? Is dit positief of negatief ? Ondertussen heeft de theorie over artificieel leven al veel verschillende stromingen en gezichten gekend . Desondanks blijft men onvermoeibaar verderzoeken naar het ultieme artificiële wezen dat de menselijke intelligentie evenaart . Zo houdt Brooks zich bezig met robots die autonoom in de natuur kunnen functioneren . Trots toont hij zijn realisatie : een testvlucht naar de maan met een van zijn creaties . De spinachtige machine zat maar liefst vier dagen opgesloten in een kist in de buik van het ruimteschip . Toch brak het , enkele minuten na de landing , uit zijn beschermend omhulsel . Op eigen benen ontplooide het zich tot een volwaardige robot . Dankzij sensoren was het in staat om te reageren op onregelmatigheden in het maanoppervlak en er zich op gepaste wijze naar te gedragen . Een andere realisatie is ' Cog ' . Deze mensachtige robot beschikt over ogen ( optische sensoren ) , een brein , armen , ... Moeilijkheden zoals de coördinatie tussen ogen en armen zijn al overwonnen . Over andere obstakels wordt nog druk nagedacht : wat is de neuroanatomische opbouw van het menselijke brein ? En hoe reconstrueert men dit ? Deze vraag bewijst dat het niet louter een technische queeste is . De bijdrage van natuurkundige wetenschappen is onontbeerlijk in zulke situaties . Techniek en biologie : ' onnatuurlijk ' - ' natuur ' , artificieel leven . Op dat vlak lijken de wetenschappers met ' Hannibal ' een stap in de goede richting gezet te hebben . De poten zijn voorzien van reflexsensoren . Indien de robot een object raakt , zullen signalen gestuurd worden naar het centrale brein . Op zijn beurt wordt dit vertaald in een reactiebeweging : het hoger optillen van de poot . Er is dus een duidelijke interactie tussen de delen van het mechanische lichaam en het besturingssysteem . Anders dan bij de mens is dit systeem extern gecentraliseerd . Eerst en vooral is het menselijke brein een intern besturingsapparaat . Daarnaast komt ook nog eens dat het minder centraal gelegen is ( met name de schedel ) dan men aanvankelijk denkt . Handen en voeten kunnen relatief autonome bewegingen uitvoeren die niet rechtstreeks gestuurd worden door de hersenen , maar door onder andere de ruggengraat . Momenteel is Brooks op zoek naar een gepaste huid voor de robot . Dit lijkt minder voor de hand liggend . Bij het uitproberen van verschillende materialen moet men er steeds rekening mee houden dat de robot moet interageren met de buitenwereld . De verschillende sensoren die de werking van de noodzakelijke bestaansfuncties mogelijk maken , moeten contact hebben met de stoffelijke wereld . Denk maar aan het meten van de temperatuur of de hardheid van een materiaal . Een dik plastic omhulsel maakt dergelijke contacten onmogelijk . Bij het zoeken naar een systeem dat op de wereld reageert , houdt men goed de probleemstelling in gedachte . De complexiteit zit namelijk niet in het systeem zelf , maar in de wereld . Ter illustratie wordt het verhaal van de mier op het strand geschetst . Het kleine insectje zal tussen de keien op zoek gaan naar de gemakkelijkste route . Hierbij reageert de mier op wat hij voelt en ziet . Hij reageert dus op de complexiteit van het strand . De relatie met artificieel leven ligt hierin dat men zich richt op het uitbouwen van een systeem dat rekening houdt met de complexiteit van de wereld . Men kan dus stellen dat de moeilijkheid ligt in het contact met andere organismen . Langton slaagde erin om een ' zwermsimulatiesysteem ' te programmeren . Op het computerscherm zien we hoe verschillende puntjes rondzweven . Zij zoeken naar gebieden met een hogere temperatuur . Het systeem bootst dus eigenlijk een natuurlijk proces na : de reactie van een organisme op warmte of koude . Ook de natuurlijke reproductie is al vertaald in een computersysteem . Het programma maakt kunstmatig tweedimensionale werelden . Aan de hand van een aantal regels schept men meer structuur in dit universum en maken de aanwezige cellulaire automaten een kopie van zichzelf . Dit tot op het moment dat de beperkte ruimte leidt tot zelfdestructie . Het nakende resultaat van de menselijke overbevolking ? Stuart Kauffman , theoretisch bioloog , gaat nog een stapje verder en onderzoekt de bouwstenen van DNA en RNA . De computer genereert willekeurige DNA's waaruit een RNA-keten wordt gehaald . Deze bestaat op zijn beurt uit een oneindig aantal eiwitten . Men droomt alvast van het reconstrueren van miljarden aminozuren . Het onderzoeksveld van de artificiële intelligentie biedt ook ruimte voor debat over nieuw leven en een nieuwe wereld . De idee dat men in staat is om met moleculen een nieuwe evolutie te starten , leidt tot interessante wetenschappelijke vragen . Hoe zullen de oude mensenwereld en de nieuwe evolutie op elkaar reageren ? Moeten we bang zijn voor vijandelijke reacties of mogen we hopen op een symbiose ? In elk geval is dit interessante stof voor zowel wetenschap als mens . Misschien leert artificiële intelligentie ons iets over onszelf ... 